[
  {
    "type": "poet_entry",
    "poet_name": "李仁老",
    "poet_background": "李仁老（1152—1220），字眉叟，號雙明齋。高麗明宗十年（1180）進士科狀元及第，歷任禮部員外郎等職。能詩文，善草隸。與李仁老、吳世才、李湛之等人結爲密友，稱“海左七賢”。今存《破閑集》。",
    "poems": "世以科第取士，尚矣。自漢魏而下，緜歷六朝，至唐宋最盛。本朝亦遵其法，三年一比，上下數千載，以文拾青紫者不可勝紀。然先多士而後大拜者甚鮮，蓋文章得於天性，而爵祿人之所有也。苟求之以道，則可謂易矣。然天地之於萬物也，使不得專其美，故角者去齒，翼則兩其足，名花無實，彩雲易散。至於人亦然，界之以奇才茂藝，則革功名而不與，理則然矣。是以自孔、孟、荀、楊，以至韓、柳、李、杜，雖文章德育足以聳動千古，而位不登於卿相矣。則能以龍頭之高選，得躡台衡者，實古人所謂揚州駕鶴也，豈可以多得哉？（《破閑集》卷下）\n《飮中八仙歌》：長齋蘇晉愛逃禪，脫帽張顛草聖傳。賀老眼花眠水底，宗之玉樹倚風前。汝陽日飮須三斗，左相晨興費萬錢。太白千篇焦遂辯，八人真個飮中仙。（《東文選》卷十三）\n《崔太尉騎牛出遊》：奇飾何須蹄角瑩，徐行偏愛性情馴。牟然一吼黃鐘動，似識當時問喘人。嗜酒謫仙扶上馬，愛山潘閬倒騎驢。爭如穩著黃牛背，處處名園任所如。（《東文選》卷二十）\n《臥陶軒記》：讀其書，考其世，想見其爲人，怳然如目擊，相與遊於語默之表。此孟軻所謂尙友也，誠不以古今爲阻。昔顔子曰：“舜何人也，予何人也，有爲者亦若是。”且舜以匹夫受帝堯之禪，五十載垂衣而理天下，至今仰之如日月。而顔子陋巷中一瓢之士也，自以爲鷄鳴而起，孜孜爲善，即舜之用心也，何遠之有哉？此雖名分不同，而以意慕之者也。司馬長卿慕藺相如之爲人，自以爲名。夫相如，趙之勇將也，完璧還趙，而使秦人束手；叱秦擊缶，而令趙史亦書。其雄姿偉膽，凜凜猶生，而長卿乃一介白面生耳，豈可以得其髣髴哉？然觀其二賦之作，雄偉不常，則其氣足以呑咸陽於胸中，而視秦皇不啻如機上肉可知矣。此則事業不同而以氣慕之者也。夫陶潛，晉人也。僕生於相去千有餘歲之後，語音不相聞，形容不相接，但於黃卷閒，時時相對，頗熟其爲人。然潛作詩，不尙藻飾，自有天然奇趣，似枯而實腴，似疏而實密，詩家仰之，若孔門之視伯夷也，而僕呻吟至數千篇，語多滯澀，動有痕纇，一不及也。潛在郡八十日，即賦歸去來，乃曰：“我不能爲五斗米折腰，向鄕里小兒。”解印便去，而僕從宦三十年，低徊郞署，鬚髮盡白，尙爲齪齪樊籠中物，二不及也。潛高風逸跡，爲一世所仰戴，以刺史王弘之威名，親邀半道；廬山遠公之道韻，尙呼蓮社，而僕親交皆棄，孑然獨處，常終日無與語者，三不及也。至若少好閑靜，懶於參尋，高臥北窗，清風自至，此則可以拍陶潛之肩矣。是以闢所居北廡，以爲棲遲之所，因取山谷集中臥陶軒以名之。或者疑之曰：“子於陶潛所同者無幾，而所不可及者多矣，猶自以比之宜歟。”僕應之曰：“夫騏驥之足，一日千里，駑馬十駕亦至。溪澗之水，萬折而東流，終至於海。僕雖不及陶潛高趣之一毫，苟慕之不已，則亦陶 潛也，不猶愈於以意慕舜，而以氣慕藺者乎？”李太白有詩云：“陶令日日醉，不知五柳春。清風北窗下，因謂羲皇人。”雖於我亦云可也。記。（《東文選》卷六十五）\n《雙明齋詩集序》：昔卜商序詩曰：“在心爲志，發言爲詩”。揚子雲亦曰：“言，心聲”，蓋心也者。雖際天蟠地，而常潛於寂默杳冥之間，不可以得見其形狀。必托於言而後顯，發於詩而後著。如金石無聲物也，扣之即鳴。是以屈宋之慘栗，陶謝之閑澹，李杜之俊逸，雖千百載後，讀其詩可以想見其爲人，皎然無一毫遺。則求欲知古人之情狀者，舍其詩奚以哉？（《東文選》卷八十三）\n《祭尹司成文》：惟靈。冰壑爽氣，石麟奇標。文章早瑞於朝廷，言行必用於忠信。若渾金璞玉兮無施不可，歷天祿石渠兮其識難涯。望溢筍班，寵承蓮燭。高吟大醉三千首，開太白之心肝；躍馬食肉四十年，處蔡公之富貴。天子用以爲鑒，學者仰之如山。善必降祥，皆欲望黑頭宰相；仁胡不壽，奄然爲碧落侍郞。人皆嗟玉樹之已埋，士亦嘆詞林之盡瘁。堂上留長吉之母，血淚旁流。膝下無伯道之兒，家聲孰繼。痛莫甚此，天胡默然。某等幸遇風斤，獲參玉筍，始得附仲尼之鳳。何以夢謝安之雞。乃執紼於新阡，聊寫哀於淺酌。斷絃掛壁，旣無鍾子之知音；疾雷破山，徒盡長康之痛哭。尙饗。（《東文選》卷一百九）"
  },
  {
    "type": "poet_entry",
    "poet_name": "林椿",
    "poet_background": "林椿，生卒年不詳，字大年，號西河。謚號節義。與李仁老、吳世才、李湛之等人結爲密友，稱“海左七賢”。今存《西河集》。\n《八月十五夜，探韻得起字》：造物與人多所忌，晴陰變化聊幻戲。每恐中秋有陰雨，故將辜負詩人意。忽從今夜浮雲收，簾捲高樓天似水。人間自古重此月，曾伴風流謫仙醉。徘徊對影成三人，清光幾照金樽裏。我乘狂興尋君家，試看松陰清滿地。孤輪停午光灩灩，望欲更殘懶欲睡。主人好事亦好客，旋酌鵝黃蹴我起。聳肩危坐共閑吟，顛倒如鵶筆下字。（卷一）",
    "poems": "《次韻李相國知命見贈長句二首前篇去并字等四韻》：周詩古有三百篇，風亡雅缺誰復補由庚。後來作者競馳騖，爭欲牢籠撐抉乾坤精。紛紛徐庾誇浮艶，真同傖父賦出可以覆醬罌。皇天不欲喪斯文，乃出賢公爲國楨。揮毫鼓吻取富貴，清朝高選先登瀛。獨鍾絶藝冠今古，文止退之書止顏真卿。優入風騷閫域中，沈謝曹劉應減名。摩詰中朝一詞客，從來宿習由多生。當使君苗焚筆硯，豈有陸子投箱籯。才多學富賈長頭，紙爲田地舌爲耕。和音逸響忽交發，有如丹山鸑鷟翺翔來集朝陽鳴。長驅遠騁勢益狀，又似東溟巨鰲屭 振搖三山傾。傳門學業自名家，白眉最良諸弟兄。風流不減謫仙人，飮盡千鍾頰未赬。一朝承恩入翰林，製作自與鬼神爭。若非錦繡爲五藏，又安得名章俊語開口俱天成。杜陵野叟稱老手，往往氣屈屢乞盟。玉皇召見賜顏色，清泉灑面解宿酲。虎殿龍樓侍歡宴，君臣賡載歌芩蘋。沈香亭上勅進清平新樣調，管絃交奏和舂喤。興酣十幅筆一息，飄飄俊思博且宏。苑中桃杏齊開拆，不待羯鼓催打如春霆。語道格峭異衆家，譏評不問癡鍾嶸。已抱文章動聖人，譽滿天下何闐轟。高懷磊落狹區宇，醉墨狂吟賦大鵬。直敎名價淩三都，光焰萬丈凝餘晶。朝天儤直入鑾坡，風搖鈴索傳琤琤。千門上鑰黃昏靜，紫微花落如摧瓊。朱衣雙引遙傳呼，履聲響廊踏彭鏗。問神宣室夜漏盡，侍講經筵春晝晴。試草絲綸五色書，解呵凍筆宮娃媖。簪紳缺望無出右，當時閑步青雲程。丈夫仕官真罕比，食列五鼎家千兵。中使來宣上樽酒，禁林屢賜金盤橙。宸心愛養日益重，親將御手時調羹。致君堯舜自有術，功成可使陳六韺。雖懷勇退急流中，身與一世爲重輕。心中獨有羲皇地，不將塵事都經營。超然自放繩墨外，芥視祿位輕三旌。仙風道骨真有餘，久欲飛昇朝玉京。紱冕無異居雲山，紛紛世故未肯嬰。五湖何必逐鴟夷，胸中自有汪汪萬頃碧水泓。要將陶冶及生人，慎勿學淵明歸去田園坐種粳。黃扉當作黑頭公，兩鬢今無雪一莖。願公努力重築太平基，不負孤忠報國誠。襄陽布衣窮且老，早思附驥爲飛虻。欲作曲江亭上春風燒尾宴，尊前解唱喜遷鶯。禮闈見擯誠我分，戰藝無奈無先聲。卻拋文卷將向江東去，徘徊來謁朱門呈。爲詩贈我亦目寫，落花飛雪滿紙多廻縈。與人不肯趁姿媚，自誇老硬天骨清。辭工墨妙兼得詩鳴與草聖，旋令觀者空嗟驚。興來長讀卷還舒，但覺奇彩爛爛奪目睛。已勝明珠三十個，何患空囊錢不盈。汝南他日論人物，許預品題月旦更。綠綺塵埃可揮拂，爲公更鼓一再行。（《西河集》卷二）\n《賀皇甫沆及第二首》其一：卜居同里閈，嘗詣子之室。一見便嗟奇，再語稍款密。旦夕且相就，文稿數容乞。時時又唱酬，窘束怯嚴律。方論古今事，對坐頻捫蝨。弟兄俱孜孜，所業在學術。雖於危難中，手不釋卷帙。樂哉家有師，常無遠離膝。階庭生蘭玉，不減謝安侄。自古賢士輩，其才有得失。揚劉博見聞，李杜工綴述。唯子兼衆美，曾不愧其一。所見過所聞，未信名與實。我與當時人，文章少所屈。至於見子作，輒欲焚其筆。瞠若在乎後，夫子固超逸。後生誠可畏，自笑衰墮質。別子來江南，孤陋居蓬蓽。獨言誰爲應，默默口如吃。雖有老大平，居諸念相迭。於焉得養志，自謂私願畢。去年聞子捷，愁情慰一鬱。今朝人又至，言子取甲乙。先知夢魂王，果得語音吉。有司鑑裁精，而子才可必。然疑傳者誤，逢人輒重詰。寄書欲一賀，久無郵傳疾。因風敍所懷，毫禿未能悉。（《西河集》卷二）\n《追悼鄭學士》：先生蕭灑出塵埃，忽歎風前玉樹摧。上帝已敎長吉去，海山曾待樂天來。當年翰墨爲人寶，高世聲名造物猜。從此匡廬無賀監，誰能呼我謫仙才。（《西河集》卷二）\n《贈月師（并序）》：興王寺月上人者頗聰惠而喜文章，從眉叟遊，自號高陽醉髡。一日，眉叟攜而見過。余視之，超然奇逸人也，戲作此詩。\n日與高人入醉鄉，風流應合號高陽。曾從天上謫仙客，來饋壺中大道漿。餘事文章黃絹妙，同門兄弟白眉郎。時時習氏家池上，倒載何如問葛強。（卷二）\n《次韻鄭書記見贈》名世生當五百年，高才不讓在盧前。興來自斡千鈞筆，吟罷閑題十樣箋。太白肝腸如錦麗，陸機詞賦似珠連。應須火急供詩硯，斫取青松萬灶煙。（卷二）\n《訪興嚴寺堂頭兼簡金秀才二首》其二：醉裏閑行獨倚筇，共吟詩意盡西峰。羨君年少才無敵，嗟我身窮世不容。已作寧原三友約，羞言李杜二人踪。從橫潑墨華箋上，筆法應傳王與鍾。（《西河集》卷三）\n《與皇甫若水書》：某啓：昨於梁君之廬，得足下所撰樂章六篇，手披目睹，反覆成誦，且欣且慶，輒用歎服。非有厚也，誠公義之然也。僕觀近古已來，本朝製作之體，與皇宋相爲甲乙，而未聞有以善爲樂章名於世者，以爲六律之不可辨，而疾舒長短清濁曲折之未能諧也。嗟乎！此亦當世秉筆爲文者之一惑也。苟曰能曉音樂之節奏，然後乃得爲此，則其必待師曠之瞽然後爲耶？蓋虞夏之歌，殷周之頌，皆被管絃，流金石，以動天地、感鬼神者也。至後世作歌詞調引，以合之律呂者，皆是也。若李白之樂府，白居易之諷諭之類，非復有辨清濁、審疾徐、度長短曲折之異也，皆可以歌之，則何獨疑於此乎？僕嘗歎世無作者，屢欲爲之而力不暇久矣。足下負超卓之才，學博而識精，氣清而詞雅。今又於樂章推餘刃而爲之，正聲諧韶濩，勁氣沮金石，鏗鈜陶冶，動人耳目，非若鄭衛之青角激楚，以鼓動婦女之心也。論者或謂淫辭艷語，非狀士雅人所爲。然食物之有稻也、粱也，美則美矣，固爲常珍。至於遐方怪産，然後乃得極天下之奇味，豈異於是哉？彼貪尋嗜瑣者，其言不足恤也。僕每爲文，出而示乎人也，未嘗喜怒於人之笑與譽者，以其猶有吾子之知之也。足下文章誠盡善矣，其知而賞音者，亦自以爲無出於僕矣。今辱見示副本，富我以琳琅圭璧之寶，亦足下博我之貺也。讀其詞而益知吾子之所用心，將復有深於是者。庶幾繼以垂示，以慰牢落。將歸紺岳，怱怱不宣。謹白。（《西河集》卷四）\n《上按部學士啓代人作闕聯》：跋山涉水，行經旅館之簫條；吐氣成章，偶發真人之謦欬。口飜瀾而快讀，目割膜以聳觀。竊以道假辭而傳，述者明而作者聖；文以氣爲主，動於中而形於言。非抽黃對白以相誇，必含英咀華而後妙。歷觀前輩，能有幾人？子厚雄深，雖韓愈尙難爲敵；少陵高峭，使李白莫窺其藩。聖俞身窮而詩始工，潘閬髮白而吟益苦。賈島之病在於瘦，孟郊之語出於貧。至如以李賀孤峰絶岸之奇，施於廊廟則駭矣；雖張公輕縑素練之美，猶得江山之助焉。才難不其然乎，賢者足以與此。恭惟某官潛聖人道，負王佐才。呑萬卷於胸中，掃千人於筆下。陳祕書之大節，忠類朱云，孝類考叔，廉類儀休，吳武陵之高文，博如莊周，哀如屈原，明如賈誼。作搢紳之袖領，號邦國之蓍龜。留如晦以佐時，天子望中興之業；出張網而爲使，朝廷無南顧之憂。所臨有聲，自任以重。除人民之疾苦，挫州郡之豪强。擁蓋張旌，觀風察俗。碧山萬里，紫微九重，想謫仙之雅致；明月雙溪，清風八詠，多沈約之高遊。其於秋入郵亭，雲橫秦嶺。登高望遠，有滕王閣流水長天；選勝探奇，如石屛風孤煙落日。於是寄高情於物表，騁逸興於詩壇。懷古感今，舒箋點翰。爲文迅速，欻如下瀨之船；落筆縱橫，凜若倚天之劍。真五經之鼓吹，作萬口之笙簧。壓倒曹劉，鞭笞屈宋。曲盡飄然之思，似非率爾而成。禹錫作詩，每有護持之神物；微之有詠，時多請購之蠻酋。傳之無窮，和者蓋寡。伏念某間間小智，瑣瑣末流。謬登千佛之名，來赴三刀之夢。神明決事，雖素愧於陸雲；辛苦處身，亦庶幾於孔奮。比遭當世之貴流，繼作此方之膚使。事與心違，道不我合。安敢望其保護，常恐被於猜疑。適聞閤下之出巡，實是吾曹之大幸。固所願也，不亦樂乎？然而非郗生入幕之賓，異元禮通家之舊。但始自於小名犬子，久從遊於佳婿雞林，因竊謂絳帳先生，必不遺杏壇弟子。心自傾於向日，久懷葵藿之誠；飛不可以越階，秪守蚊蝱之分。頗稽謁見，殊積悚兢。自知阮籍之禮疏，無奈謝安之性緩。側聞盛製，實激私心。强隨韻格之艱，以扶荒蕪之作。低頭拜東野，切有慕於高才；捧心效西施，敢輒忘於己醜。（《西河集》卷六）\n《賀李狀元眉叟啓》：文高學博，當今舍我其誰；選妙鑑精，得人於斯爲盛。凡其聞覩，莫不歡欣。恭惟狀元，負王佐才，號名家子。若高山深谷，龍虎變化，隱顯隨時；如孤峰絶岸，雲雷發興，文章駭俗。蠻夷欲購其篇什，草木亦知其聲名。若趨升堂補闕之試，則諸生推爲先登；應宏詞拔萃之科，則多士拱而環視。何其狀也，孰敢當哉！是天上謫仙人，真世間奇男子。况斯文已將墜地，而聖主急於取才。果應精求，首登優第。武帝讀相如之賦，喜於同時；明皇聞李白之才，召而親見。朝纔綴行於桂嶺，夕必待詔於玉堂。選士以來，唯公而已。胸呑雲夢者九箇，望素負於經綸；身到黃扉已四人，位佇登於廊廟。使聞風而大振，爲儒者之極榮。某筆硯舊交，丘園遺老，路窮鵬海，阻攀羊角之搏；病臥蟻床，未展鳧趨之禮。（《西河集》卷六）\n《上安西大判陳郎中（光脩）啟》：黃鵠淩墟，雖有九霄之逸翮；白駒在谷，恨無一束之生芻。敢將長喙以哀鳴，庶或動心而垂察。伏念某。命賦多難，性鐘至愚。慕顏回賢人之樂，雖甘飮水曲肱。非元龍國士之心，徒欲求田問舍。昔吾先祖，遇聖初基，轉籌幄中，真子房之人傑。圖形閣上，忝唐帝之功臣，乃貽鐵券之書。永有土田之錫，及傳後嗣，見奪他人，遂令忠義之魂，久絕歲時之享，以兹興歎。每欲訟冤，然而孤拙之心固易危而自縮，流離之跡方遠退以深藏，尚口乃窮，多言可畏，故莫伸於鬱結，而坐受於飢寒。昨披悃愊之誠，仰叩高明之鑑。雖莫躬於造請，實有意於知憐。惟容乃公，勿咈所欲。希荊州半面之識，貴踰萬戶封侯。得劉弘一紙之書，賢於十部從事。然乏金張之為援，尚稽虞芮之質成。聞循吏善政之風，其惟良二千石也。使遊民不耕而食，故取禾三百囷兮。不有仁人，孰噓冰氏，恭惟某官，際天精識，命世賢才。李太白獨擅歌詞，人稱國手；陳子昂復興騷雅，世號文宗。天子喜於同時，廷臣莫能出右。謀猷告後，素勤伊尹之忠；臺閣生風，早振陳咸之節。厭嚴助承明之直，請張敞劇郡之行。果簡在於上心，而出鎮於西海。遠宣王化，大慰民心。加以挫豪強而自服，禮儒雅以旁延。士願品題，人皆樂慕，矧此妄庸，益深敬仰，意在山水。庶逢鐘子之知音，皮有陽秋，未接褚褒之雅氣。伏望救人無棄，決事如神。遂令舊將之雲孫，獲食世封之尺地。一家飽暖，儻蒙濡沫之恩；萬死粉糜，敢誓漆身之報。（卷六）"
  },
  {
    "type": "poet_entry",
    "poet_name": "李奎報",
    "poet_background": "李奎報（1168-1241），字春卿，號白雲山人。謚號文順。高麗明宗二十年（1190）禮部試及第，歷任門下侍郎平章事等職。今存《東國李相國集》。",
    "poems": "《江南舊遊》：結髮少年日，輕裝寄漢南水州一名漢南。乘閑頻劇飮，遇勝輒窮探。水共魚相樂，花先蝶自貪。種荷看露嚲，愛月訴雲含。柳玩陶潛五，杯傾太白三。仙姝爭自媚，笑臉最憐欱。纖玉哀彈妙，流波注視媅。金釵嬌不整，羅袖弱難堪。縹帙披琴譜，紋楸鬪手談。鸎春詩思暢，雞曉醉眠酣。久住民風熟，佳遊客意甘。江山無盡藏，聲色幾年耽。往事渾成夢，何時更理驂。湖州去何晚，杜牧得無慙。（《東國李相國集》卷一）\n《晚望》：李杜嘲啾後，乾坤寂寞中。江山自閑暇，片月掛長空。（《東國李相國集》卷一）\n《次韻尹國博威見予詩文以詩寄之其序目予爲謫仙予拒之》：目我天仙徒慰耳，勉粧嫫母豈成妍。逢人輒必言皆爾，不亦多哉李謫仙。（《東國李相國集》卷三）\n《美人呵筆》：《遺事》云：“李白於便殿，對明皇撰詔誥。時十月大寒，筆凍莫書字。帝敕宮嬪十人，侍於左右，令各執牙筆呵之，白遂取而書其詔。其受聖睠如此。”\n丹口何須用意呵，君恩纔煦暖先加。謫仙才思春葩艶，卻對紅顔一倍多。（《東國李相國集》卷四）\n《寵姐隔障歌》：《遺事》曰：“寧王宮，有女寵姐者，美姿色，善謳唱。每宴外客，諸妓女盡在目前，惟寵姐，客莫能見。詞客李白恃醉戱曰：‘久聞王有寵姐善歌,今酒肴醉飽,群公宴倦,王何慳此女?’王笑謂左右曰：‘設七寶花障，召姐於障後歌之。’白起謝曰：‘雖不許見面，聞其聲亦幸矣’。”\n嬌鸎歌翳柳陰深，不見金衣聽玉音。謾抱平生餘恨去，寧王空惱謫仙心。（《東國李相國集》卷四）\n《起居郞房應喬》：禁林清地是西台，謝脁閑吟上砌苔。一萬古風丞相系，三千詩筆翰林才。紫微宮裏朝天罷，玄圃園中逐乘來兼太子司經。我亦文平門下客，莫嫌桃李隔年開同出文平公李門下故云。（《東國李相國集》卷五）\n《訪盧秀才永祺用白樂天韻同賦》：半岸烏紗帽，閑敲綠玉扉。柳深鸎百囀，林晚鳥雙歸。太白甘時後，陶潛悟昨非。紛華方戰退，始覺卜商肥。（《東國李相國集》卷七）\n《溫上人所蓄獨畫鷺鷥圖》：君不見翰林筆下曾解道心閑，來去獨立沙洲傍。何人畫手得神授丹青妙意，髣髴謫仙膓。我初未識畫工趣， 攴頤倚壁私商量。旣寫江湖奇絶致，何不畫漁人舟子來往遊倘佯。旣寫鷺鷥得意態，何不畫遊魚走蠏出沒行洋洋。潛思默課始自知，意所未到於焉藏。白鷺見人處拂翼沙頭，決爾一起驚飛翔。白鷺窺魚時植足葦間，聳然不動難低仰。那敎雪客閑放態，遣作黃雀多驚忙。此意識者小，吾作歌詩始翼揚。（《東國李相國集》卷十）\n《夜宿陳澕家大醉書壁上》：班生古者史之雄，筆頭不駮陳孟公。當時豪焰摩青空，酒酣使氣飛長虹。閉門留客投轄醉，一樽不領人間事。子雲鉅儒好文字，陳說酒客與法士。空甁獨在井之眉，腹盛水漿何所爲。攂入井中誰復悲，滑稽可愛唯鴟夷。陳公差樂張竦苦，醉亦何害醒何補。百世之孫君獨步，坐酌東海自呑吐。醉中不覺升青天，一聲踏碎瑠璃甎。寅緣漸到紫皇前，霞冠玉弁風吹顚。是時周公孔丘皆在後，相看彈指復叉手。皆言子昂李白上到天仙今已久，詩之鳴者復誰有。子可嗣唱何遽離人生，遣之復還補以陳公大白之心精。所以鍾其靈，胸襟五藏日益泓而清。君不見高樓雖百層，正合著陳登，如我臥地猶難勝。（《東國李相國集》卷十一）\n《陳君復和又次韻贈之》其一：朝退時時愛訪僧，又逢閑客共棋燈。尋山雨帽低沉角，趁闕風纓堅作層。湘淥飮傾杯面玉，蜀箋吟染案頭冰。九原可作如相較，李杜於君定孰勝。（《東國李相國集》卷十一）\n《陳君見和復次韻答之》：陳郞年少氣尤雄，指麾電母鞭雷公。斗膽可吸江湖空，有如跨天萬里飮海之長虹。金鍾行酒日日醉，吟詩作賦渾閑事。袖攜聯珠數百字，扣門爲訪狂居士。居士老矣霜欺眉，造物以我將安爲。一生獨把窮途悲，他人腳底大行巫峽猶平夷。鍊一五色空自苦，天固不缺何所補。子亦於吾何異笑百步，雖側金門滿腹琅玕猶未吐。相逢共幕劉伶天，醉倒况有支頭甎。是時白雪舞簷前，輕薄柳絮飛狂顚。個中風流不落李杜後，灑翰飛文皆老手。莫詞促席留連久，此會人間信難有。諸公舉酒屬先生，共道先生胸中何物以爲精。自君之生，天不聖地不靈，山失其秀水失清，宦路高高千萬層，期君穩穩上頭登，蒼生重望非子復誰勝。（《東國李相國集》卷十一）\n《復答崔大博》：遺形方慹君胡眩，有舌不談吾欲卷。爲唱陶潛歸去來，怡顔正好庭柯眄。衣雖如華食如蟻，何似李杜死飽醉。先生聞此即折鋒，欲敎麋鹿還馳媚。一言佩服重於玉，已喜室蘭餘臭撲。况是豪篇洗我酸，盈囊溢篋皆結綠。唱酬真似方矢寓，肝膽堪爲一劍古。魚目換珠雖足誇，鹿皮薦璧祗自汙。一生便足把蟹了，千金且買掦蛾笑。與君好作忘懷遊，任聽群蜩相詆誚。窮常俯頸達亢眉，得失亦等乾沒貌。吾儕屬意安用此，且屛萬事深論詩。天公餉君亦豈薄，富貴付爾令自酌。餘膏殘瀝欲及我，此意良深何以酢。梁公興逸詩酒裏，君同寮梁公老亦欲和此詩，故云。 徐老神清惰者起。涼秋何處會三仙，楓正染紅蘭被翠。（《東國李相國集》卷十二）\n《問謫仙行贈內翰李眉叟坐上作》：我不見太白，思欲夢見之。夢亦不可見，久矣吾之衰。今日逢君真謫仙，夢耶覺耶心復疑。問君天寶中，幸荷明皇知。沈香亭前賦芍藥，灑面立進清平詞。又於便殿草綸誥，宮娥呵筆天寒時。寶床賜食降輦迎，是時恩遇亮不貲。胡爲反見斥，謝家青山浪跡空吟詩。一朝捉月入滄海，瀛洲蓬萊何處採靈芝。公之去兮已千載，胡今眷眷復來思。筆下風流余舊態，飮中情味今何虧。李不飮，故云。 應悔當年不自檢，枉被將軍貝錦辭。塌翼落天上，遽失九萬圖南期，意欲改舊調，唾手取爵淩皐夔。所以不飮酒，此意識者誰。謫仙謫仙吾已見，雖使執鞭安敢辭。（《東國李相國集》卷十三）\n《醉後亂道大言示文長老》：詩方不作我何寄，海波深處六鼇頂上三山翠。佛法未興予何居，須彌山高五色彩雲裏。李白杜甫似蟬噪，我下視之拍手戲。達磨惠可如蟻行，師之笑聲殷天地。嘲弄萬物好綺語，杜子窮終白醉死。無心可傳枉傳心，二祖坐此隻履徒還或斷臂。我今與子同下人間世，紅塵陌上相彈指。法到無心詩反素，我始與師唱作大道始。咄哉聖人非異物，使人重見釋迦與孔子。（《東國李相國集》卷十四）\n《讀李白詩》：呼作謫仙人，狂客賀知章。降從天來得見否，賀老此語類荒唐。及看詩中語，豈是出自人喉吭。名若不書絳藥闕，口若未吸丹霞漿。千磨百鍊雖欲倣，其體安可吐出翰林錦繡之肝膓。皇唐富文士，虎攫各專場。前有子昂後韓柳，又有孟郊張籍喧蜩螗。豈無語宏肆，豈無詞屈强，豈無艶奪春葩麗，豈無深到江流汪，如此飄然格外語，非白誰能當？雖不見乘鸞駕鶴去來三清態，已似寥廓淩雲翔。所以呼謫仙，賀老非真狂。（《東國李相國集》卷十四）\n《題劉伶李白勸酒圖》：伯倫於謫仙，相距幾百年。胡爲得邂逅，對醉各頽然。我初不覆覩，但謂畫者誤。翻思同氣者，精神感相遇。二子吾所希，吾亦願見之。何處得會面，勸此酒一巵。（《東國李相國集》卷十七）\n《晉陽侯集其日上番門客之姓爲韻命門下詩人輩賦冬日牡丹予亦和進一首傍韻自押》：聞有名花誰所種，白則豐山紫大宋牡丹有豐山白大宋紫。 玉顏倩瘦微含笑，正似畏風皇后趙。天然姿色不脂粉，畫眉肯待張京尹。深藏勿遣寒氣奪，忍使西施冬衣葛。若到東風求爾敵，豈欠千花競紅白。反將松竹成三友，羞向芳時殿楊柳。臘梅秋菊揂難比，安數紛紛桃與李。公今手提造化妙，萬戶封侯食於邵。天令珍玩日見借，載以香車或寶馬。冬月得花亦天付，人皆駭異無奈魯。公若有命誰不聽，美白曼姬來自鄭。花之自至真可愛，嫣然尙可迷下蔡。一枝若向玉皇奉，從此始有牡丹貢錢丞相置馹貢花進姚黃。 我猶未信出於天，妄擬巧幻廻春權。此花無種恐不繁，要且培養長其孫。人間何處得致哉，獨有朱邸賢侯崔。清晨甘露滴鮮鮮，嚥之可以滋丹田。細看翦刻費功，盍侔楚國娃侔吳。前身莫是多情娘，名疑好好姓認張。欲敎蛺蝶來相尋，化自玉錢與黃金。《太平廣記》云：韓志和。穆宗朝，喜雕木作鸞鶴之狀，上於殿前種千葉牡丹。及花始開，一朶千葉。每觀黃白蛺蝶萬數，飛集花間，上令張網得數百縱嬪，御追從爲樂。平明視之，皆金玉也。後開寶廚，覩金屑玉錢之內，有將化爲蝶者，宮中始覺焉。 此蝶環繞舞蹁躚，四筵羅綺熏傍邊。咄嗟辦作韶光和，金鐘行酒如傾河。絳葩齊綻醉暈醺，交映紅裙雲錦文。憶昔沈香愛此花，遊賞多乘炤夜車。立進清平白也豪，續而和者無餘曹。我公門下富麗儒，詞鋒凜凜森湛盧。作詩譬况巧相當，筆端立致生姬姜。千篇萬首尙欲吟，個中誰訴才難任。韻險且多，皆有難色故云。 况公所命避之難，一揮便就即壽安。請見徐公賦一篇，景星卿雲下圓玄。散而鍾此瑞花新，此意何不詩中申。格卑迺是潛溪緋，高者亦或有京奇。如於雪裏得一遭，宜若不必論卑高。矧玆絶品未易評，何幸適與斯時丁。朔風卷地色自如，可憐態度愈狳徐。不論時節得相看，頃刻能開勿要韓。酷寒揂不凍瓊肌，何必更浴溫湯池。（《東國李相國集》卷十八）\n《驅詩魔文效退之送窮文》（節錄）：負此五罪，胡憑人爲？憑於陳思，淩兄以馳。豆泣釜中，果困於箕。憑於李白，簸作顚狂。捉月而去，江水茫茫。憑於杜甫，狼狽行藏。羈離幽抑，客死耒陽。憑於李賀，誕幻怪奇。才不偶世，夭死其宜。憑於夢得，譏詆權近。偃蹇落拓，卒躓不振。憑於子厚，鼓動禍機。謫柳不返，誰其爲悲？嗟乎！爾魔爾形，何乎？歷誤幾人，又鍾於吾。（《東國李相國集》卷二十）\n《土靈問》：劉夢得曰：“天獨陽，不可問，問於大鈞。”然則配天尊者後\n皇，後皇不可問，問於後皇所統五土之靈曰：“汝特天地間垚然一物也，非特埋金玉、石鐵、瓦礫、朽帑無情之物，亦能埋人矣。聖若孔丘，賢若顔氏，清如伯夷，孝如曾子，剛腸者子儀，烈膽者李愬，文之雄者韓、柳，詩之豪者李、杜，其鴻識巨量，英精逸狀，與天角壯，汝忍埋之乎？佞若江充，惡如梁冀，罔君者斯、高，盜國者安、史，其奸腥毒臭，似不堪受，汝亦容埋乎？”對曰：“甚矣，子之誤也！萬物歸根於土，自然之數也，何擇而不埋乎？我本爲天所命，爲地所屍，物無巨細善惡，皆得埋之。雖然，於其人也，有埋骨埋精魄者，有埋骨不能埋精魄者，汝得聞乎？若聖若賢，若廉孝忠烈，若才之豪逸者，其精也歸天。否則復生於人間，或爲順子純臣，或爲烈士英人，故其骨可埋，其精魄不可埋也。若佞若賊，若欺罔回慝者，則吾能錮其精，囚其魄，以我之坎陷之，以我之厚掩之，猶以爲慊。以吾所藏巨石以檻之，以吾所出湧水以墊之，故非特埋其骨，亦能埋其精魄矣。予曰：善乎！遂書其對。（《東國李相國集》卷二十）\n《唐書杜甫傳史臣贊議》：予讀《唐書·杜子美傳》，史臣作贊，美其詩之汪涵萬狀，固悉矣。其末繼之曰：“韓愈於文章慎許可，至歌詩獨推曰：‘李杜文章在，光焰萬丈長。’”予以爲此則褒之不若不褒也。何則？士有潛德內朗，不大震耀於世者。史臣於直筆之際，力欲揚暉發華，以信於後世，而猶恐人之有以爲譽之過當，則引名賢之辭，憑以爲固可也。至如李、杜，則其詩如熊膰豹胎，無有不適於人口者，其名固已若雷霆星斗，世無不仰其光、駭其響者，非必待昌黎詩之一句，然後益顯者也。宋公何苦憑證其句，自示史筆之弱耶？引其詩或可，其曰“慎許可”，甚矣。凡言某人慎許可人，而獨許可某人者，猶有慊之之意也。愈若不許可，而無此一句，則史臣其不贊之耶？嗚呼！史臣之言弱也。此贊亦引元稹所謂“自詩人已來，未有如子美者”，此則微之所以直當杜甫切評，而論之者雖引之或可矣。若退之之一句，則將贈友人而偶發於章句者，而非特地論杜公者也。然韓愈，大儒也，雖一句非妄發者，引之或可也，如不言“慎許可”，則宋公之言免於弱也。（《東國李相國集》卷二十二）\n《答全履之論文書》：月日，某頓首，履之足下：間闊未覿，方深渴仰，忽蒙辱損手教累幅，奉玩在手，尚未釋去，不惟文彩之曄然，其論文利病，可謂精簡激切，直觸時病，扶文之將墮者已，甚善甚善！但書中譽僕過當，至况以李、杜，僕安敢受之？足下以爲世之紛紛效東坡而未至者，已不足道也。雖詩鳴如某某輩數四君者，皆未免效東坡，非特盜其語，兼攘取其意，以自爲工。獨吾子不襲蹈古人，其造語皆出新意，足以驚人耳目，非今世人比。以此見褒，抗僕於九霄之上，玆非過當之譽耶？獨其中所謂之創造語意者，信然矣。然此非欲自異於古人而爲之者也，勢有不得已而然耳。何則？凡效古人之體者，必先習讀其詩，然後效而能至也，否則剽掠猶難。譬之盜者，先窺諜富人之家，習熟其門戶墻籬，然後善入其室，奪人所有，爲己之有，而使人不知也。不爾，未及探囊胠篋，必見捕捉矣，財可奪乎？僕自少放浪無檢，讀書不甚精，雖六經子史之文，涉獵而已，不至窮源，况諸家章句之文哉？旣不熟其文，其可效其體、盜其語乎？是新語所不得已而作也。且世之學者，初習場屋科舉之文，不暇事風月。及得科第，然後方學爲詩，則尤嗜讀東坡詩，故每歲榜出之後，人人以爲今年又三十東坡出矣。足下所謂世之紛紛者是已。其若數四君者，效而能至者也。然則是亦東坡也，如見東坡而敬之可也，何必非哉？東坡，近世以來富贍豪邁，詩之雄者也。其文如富者之家，金玉錢貝，盈帑溢藏，無有紀極。雖爲寇盜者所嘗攘取而有之，終不至於貧也，盜之何傷耶？且孟子不及孔子，荀、楊不及孟子，然孔子之後無大類孔子者，而獨孟子效之而庶幾矣。孟子之後無類孟子者，而荀、楊近之，故後世或稱孔、孟，或稱軻、雄、荀、孟者，以效之而庶幾故也。向之數四輩，雖不得大類東坡，亦效之而庶幾者也，焉知後世不與東坡同稱，而吾子何拒之甚耶？然吾子之言，亦豈無所蓄而輕及哉？姑藉譽僕，將有激於今之人耳。昔李翺曰：六經之詞，創意造言，皆不相師。故其讀《春秋》也，如未嘗有《詩》；其讀《詩》也，如未嘗有《易》；其讀《易》也，如未嘗有《書》。若山有恆、華，瀆有淮、濟。夫六經者，非欲誇衒詞華，要其歸，率皆談王霸、論道德，與夫政敎風俗興亡理亂之源者也。其辭意宜若有相襲，而其不同如此。所謂今人之詩，雖源出於《毛》詩，漸復有聲病、儷偶、依韻、次韻、雙韻之制，務爲雕刻穿鑿，令人局束，不得肆意，故作之愈難矣。就此繩檢中，莫不欲創新意，臻妙極，而若攘取古人已道之語，則有許底功夫耶？請以聲律以來近古詩人言之，有若唐之陳子昂、李白、杜甫、李翰、李邕、楊、王、盧、駱之輩，莫不汪洋閎肆，傾河淮，倒瀛海，騁其豪猛者也。未聞有一人效前輩某人之體，刲剝其骨髓者。其後又有韓愈、皇甫湜、李翱、李觀、呂溫、盧同、張籍、孟郊、劉、柳、元、白之輩，聯鏕並轡，馳驟一時，高視千古，亦未聞效陳子昂若李、杜、楊、王而屠割其膚肉者。至宋又有王安石、司馬光、歐陽脩、蘇子美、梅聖俞、黃魯直、蘇子贍兄弟之輩，亦無不撐雷裂月，震耀一代，其效韓氏、皇甫氏乎？效劉、柳、元、白乎？吾未見其刲剝屠割之跡也。然各成一家，梨橘異味，無有不可於口者。夫編集之漸增，蓋欲有補於後學，若皆相襲，是拓本也，徒耗費楮墨爲耳。吾子所以貴新意者蓋此也。然古之詩人，雖造意特新也，其語未不圓熟者，蓋力讀經史百家古聖賢之說，未嘗不熏鍊於心，熟習於口。及賦詠之際，參會商酌，左抽右取，以相資用。故詩與文雖不同，其屬辭使字一也，語豈不至圓熟耶？僕則異於是，旣不熟於古聖賢之說，又恥效古詩人之體，如有不得已及倉卒，臨賦詠之際，顧乾涸無可以費用，則必特造新語，故語多生澀可笑。古之詩人造意不造語，僕則兼造語，意無愧矣。由是，世之詩人橫目而排之者衆矣，何吾子獨過美若是之勤勤耶？嗚呼！今世之人，眩惑滋甚，雖盜者之物，有可以悅目，則第貪玩耳，孰認而詰其所由來哉？至百世之下，若有人如足下者，判別其真贗，則雖善盜者，必被擒捕。而僕之生澀之語，反見褒美，類足下今日之譽，亦所未知也。吾子之言，久當驗焉。不宣。某再拜。（《東國李相國集》卷二十六）\n《軍中答安處士置民手書》：月日，某啓。僕自在京師，聞處士之名滋久，路隔千里，無由相覿，第深傾渴而已。及去歲十一月，被征東之命，從軍非佳事，以得見處士爲幸。知會面有日，但此都亂熾，未的識好在，以此爲慮耳。及入都，急欲邀見，緣軍門狀鑰謹，誰何甚厲，且處士亦此都人，若與相見，恐軍中有疑者，故未敢爾。昨於幕中簽判朴郞中所寓，値處士方與朴公話，朴素未識面，觀其鬚髮皓然，著緇衣，峙緇冠，如世所畫道客居士者，即自認之，不問名諱，促膝接話，若舊日飽相與遊者，因得略詳其一二。其後於蒲池寺與朴公相際，特邀致處士，因置酒從容，各賦詩數篇而去。僕以兩日之覿，頗慰昔年積戀之懷，方欲致書，敍所以深仰敬伏之意，尚稽延未先。忽蒙今月某日，首辱書敎累幅，辭語高爽，飄飄有淩雲之氣，予然後知真個有仙風道韻，嘆伏絶倒，較疇昔加深，而感荷亦爾。但書中以僕比李太白，太白，天人也，其語皆天仙之詞。僕雖耗竭精思，百日百夜，方得一詩，猶不略侔謫仙昏醉中造次所占一語也。處士其不欲假僕以須臾之喘息耶？何簸以大語，將飄去吾平生么麽不盈眥之福歟！僕之向之比處士以文洋州龐居士者，蓋墨竹絶似與可，參禪得妙，如龐薀，故指的實而言耳，非出於媚諛者，處士尚遜避不敢當之。况僕之於太白，邈若天壤相懸，而處士况之大過，若將誑戲者，愚心不能無小望。兼所曉捕賊事，尋已藏心，予豈輕洩哉！處士有婦與兒，得無慮日支否？幸有私蓄，以長腰若干斗餉之，雖小尙堪延一日，幸納毋拒。朴簽判約與予同遊佛國寺，處士亦相從否？此境多江山佳處，又賊兵小弭，當與處七野服遊歷，時或賦詠，稍遣鬱懷耳。軍中有所厚某甲者，聞予與處士遊，將絹素求墨竹甚勤，爲我一掃可乎？余留面剖，不宣。再拜。（《東國李相國集》卷二十七）\n《吳先生德全哀詞》：濮陽先生吳世才，字德全，中古名學士諱學麟之孫也。家世以儒顯。兄弟三人，曰世功，曰世文，公其季也。世功、世文皆當世名儒，而公實白眉之良，二兄亦自以爲不及。學士李知深以女妻之。間或負氣偃蹇，李公愛其才，不敢訾焉。尤精力耽六經，盡誦周易，余經雖不期於誦，其背文而誦者亦幾乎半，蓋熟於口而不覺出吻故耳。嘗手寫六經，謂人曰：“百讀不如一寫之存心”。爲詩文得韓、杜體，雖牛童走卒，無有不知名者。少疏雋小檢，晚節登科第，始折節刻勵，恂恂然禮法君子也。尚不容於世，蹇躓不振，嘗以書干趙、柳兩公，其辭哀切悲狀，抑揚婉轉，真有古人風，讀之不覺涕下。然而猶不得被薦，則甚矣，世之迫隘之如此也。先生度終不爲世用，於是有長往之志。東京，外祖所出也，意欲歸老，以路遠難於徒步，遂求爲祭告使祝史，乘驛而往，因留之，不復京師。東都亦無有力護者，卒以窮困死。前死日，有友人夢見公乘白鶴盤旋者，明日謁之，先生已化矣。嗚呼！昔屈原、賈誼雖被疏斥，其始莫不被君寵遇，頗伸蘊蓄，李太白亦爾。杜甫雖窮，亦得爲員郞。公獨卒不霑一命而死。天耶？命耶？果天也，其忍使才賢薄命如此，是何理耶？昔公之未東也，始訪予於城西之莊，留浹辰，論懷款密。予年方十八，猶未冠，公已五十三矣。予欲以丈人行事之，公不肯焉，許以忘年。曰：古之人論交，但論志之何如耳，不必以齒。吾才雖不及嵇康，以子爲阮籍可矣。自是嘗與遊詩酒間，每於名流廣會中，以得予爲誇。或譏以爲先生老大師儒也，安用此孺子爲友而驕其心耶？公輒曰：非子輩所知也。此公之所以賞予於頭角未露時者也。從遊僅三稔，雖不能盡襲蘭芳，其漬餘膏亦多矣。昔陶潛死，門人私贈謚曰靖節先生。予之以稚齒被先生斵墁，不啻若門人，以是私贈謚曰玄靜先生。遂爲哀詞曰：\n有猗夫子，器涵涵兮。鳶肩方口，頎而髯兮。文詞遊刃，有餘銛兮。六經粹奧，窅搜探兮。人難有一，公獨兼兮。胸中恢廣，混包含兮。文場虎攫，視耽耽兮。李杜爲敵，一接殲兮。抱寶不售，分固甘兮。塊然獨居，守窮閻兮。獵纓正色，貌矜嚴兮。高官豐祿，豈不足擔兮。鰌鱓得水，躍江潭兮。戢鱗泥淖，龍晦潛兮。刻畫自媚，盡無鹽兮。西施布袂，衣不縑兮。朝臣不薦，得無慚兮。有吻莫啓，孰弛鉗兮。才賢蹇躓，其視恬兮。朱門煌煌，勢徒炎兮。屈平賈誼，雖被讒兮。始於國政，無不參兮。嗟若先生，老窮巖兮。才恩滴澤，猶不霑兮。崎嶇世味，備嘗諳兮。奮然獨往，天之南兮。江湖卑濕，不可淹兮。想昇碧落，鶴爲驂兮。不爾逍遙，鼇岫三兮。縹霞紅霧，擁仙龕兮。欲往從遊，予骨凡兮。安得輕舉，挹子衫兮。綴芳薦謚，欲寄緘兮。翩翩青鳥，倘來銜兮。（《東國李相國集》卷三十七）\n《論詩》：作詩尤所難，語意得雙美。含蓄意苟深，咀嚼味愈粹。意立語不圓，澀莫行其意。就中所可後，雕刻華艶耳。華艶豈必排，頗亦費精思。攬華遺其實，所以失詩旨。邇來作者輩，不思風雅義。外飾假丹青，求中一時嗜。意本得於天，難可率爾致。自揣得之難，因之事綺靡。以此眩諸人，欲掩意所匱。此俗寖已成，斯文垂墮地。李杜不復生，誰與辨真僞。我欲築頹基，無人助一簣。誦詩三百篇，何處補諷刺。自行亦云可，孤唱人必戲。（《東國李相國後集》卷一）\n《十一月十八日曝日南軒欲覓題爲詩因披書冊遂得白字乃曰白者質也吾方乞退將從本質愜吾志也遂以詠白爲題復探得庭字爲韻賦之不覺多至累句仍邀李侍郞同賦》：質素由來貴，丹黃勿要經。圭磨寧有玷，璧碎不渝形。積雪鋪寒屋，平沙布漫汀。三冬冰正合，八月露初零。杲杲當中日，盈盈報曙星。華堂崇璐砌，香寢擁銀屛。詩老衰髯變，佳姬醉面醒。梨花開滿苑，柳絮落堆庭。蠶緖抽難斷，鮫綃織不停。謫仙名可記，居易姓堪銘。海澨鯨遺骨，山陬鶴墮翎。道裝披羽服，商律肅金刑。石齒舂奔瀨，潮頭起大溟。雉來彰魏德，蛇死哭秦靈。粲粒方研臼，新刀始發硎。悲絲應自惜，歌紵亦宜聽。縞帶垂瑤佩，瓊漿酌玉甁。邇來憎俗子，無復眼迴青。（《東國李相國後集》卷二）\n《是日李學士百全與同年李先輩見訪飮席走筆贈之敍舊》：隴西學士是謫仙，早振詩名雷海內。星山逸老亦達人，李先輩歸耕星山，無慮四十餘年，不跡京師，今因事暫來。手握靈珠甘自晦。俱是河東門下生，三人俱出柳公門下。 同榜於今五十載。其間存者知無幾，三人得遇真意外。光陰不駐如東流，新新故故日相代。人生離合苦難言，各宜珍重今日會。且可乘昏倒載歸，勿拘三爵油油退。（《東國李相國後集》卷四）\n《次韻李學士再和籠字韻詩見寄》：如吾數百腹皆容，夫物誰非氣所籠。夙賦天機元廓湛，近探聖海轉圓融。邇來好尙內典。 古人陳跡遺蒭狗，往日浮榮笑木翁。方且抱神遊白素，何從得句賁鉛紅。妄緣雖落心虛外，妙語多生道熟中。二老往來真個樂，何須避世必墻東。\n趨世吾何取苟容，鳩鴞必不得於籠。感公獨許心相炤，攝我同歸道大融。呼作謫仙因賀老，晚爲居士學龐翁。予自號白雲居士。杯觴未放斟醽淥，囊槖從敎倒粟紅。期費未曾行券外，是非今已泯環中。昔年顛倒方將息，無復西之誤向東。（《東國李相國後集》卷五）\n《庚子三月日李學士百全病中大設筵并妓樂邀予及朴樞副崔朴射朴丁二學士觴之即席得詩二首呈之》：初來欲問維摩病，不分還傾太白盃。慎勿自言生死別，飮中此語忍聞哉。是日，主人連有此語。（《東國李相國後集》卷六）\n《鬱懷有作雙韻》：矮屋身隈隱，一個霜鬚翁。有時一滴酒霑吻，猶未寫千愁萬慮填胸中。安得與太白、子美對醉橫筆陣，吐出鬱氣和長虹。（《東國李相國後集》卷九）\n《承誤事議》：古人錯用故事，而後人承之，又後人以此爲承誤，而不之甚咎者，如李白黃庭、杜牧一麾之類是已。予以爲非也。何者？人不能無失，雖大手容或有失，失則因以鑑誡足矣。又承而用之，此何異於尤而效之者歟？此則特小失耳。若或有差大於是者，又以爲古賢所用，而承其誤耶？承誤之說，雖古人有或肯焉，吾不取已。（《東國李相國後集》卷十一）\n《與李侍郞需書》：月日，某頓首李君足下：昨蒙所貺集序，奉戴欣感。夫所謂集序者，一集之先驅也。引而伸之，道作者之蘊，爲之標的者也。古之人所以有集而不可無序者，蓋亦以此耳。兒子涵旣收拾予詩文，緝成全集，因問之曰：“集已成，宜有以序而冠之者，誰當之？”予以夫子應之曰：“知吾心知吾詩者，獨李君某耳，捨玆誰可？”涵方以此微逮，而尋蒙落玉唾珠，已光於編首矣。觀其文彩曄然，辭旨精緻，足以潤色我文字，飛揚我名聲，侈乎非淺薄所敢當也。昔李陽冰是李白之從叔也，李漢乃韓愈之子婿也，其於集序，皆不得無嫌者也。然李白、韓愈，天下之雄才也，則雖抗白以千載獨步，躋韓以周情孔思，世不爲嫌，而猶以爲歉也。吾子之於僕，無嫌者也。若以公而敍之，則如僕之詩文，宜抑而不可抗，宜斥而不可躋者也。然爲人作序，而反抑且斥，萬無此理。則爲子計者，第言集之所作因由本末，亦足矣。胡奈以溢美之辭，抗之躋之，畫無鹽，飾嫫母，欲使僕齊驅於太白、退之之駕，則得不爲大濫乎？人不得無疑矣。噫！陽冰、李漢以親也，而竟不落世之嫌者，以能公於親故也。吾子以疏也，而似未免乎人之疑者，以其私於疏故爾。僕之厚累吾子如此，尙何言哉！雖然，萬一吾詩文以序故，傳之不朽，亦榮也，敢不深銘。自得序，緣久痾，不以時奉謝，惶恐，再拜，謹白。（《東國李相國後集》卷十二）"
  },
  {
    "type": "poet_entry",
    "poet_name": "崔滋",
    "poet_background": "崔滋（1188—1260），字樹德，號東山叟。謚號文清。康宗元年（1212）文科及第，歷任中書門下平章事等職。今存《補閑集》《三韓詩龜鑑》。",
    "poems": "大同江是西都人送別之渡，江山形勝，天下絶景。鄭舍人知常《送人》云：“大同江水何時盡，別淚年年添作波。”當時以爲警策。然杜少陵云：“別淚遙添錦江水。”李太白云：“願結九江波，添成萬行淚。”皆出一模也。文順公於祖江送別云：“舟將人遠心隨去，海送潮來淚共流。”言淚雖同，意成小異。（《補閑集》卷上）\n金蘭叢石亭，山人慧素作記，文烈公戲之曰：“此師欲作律詩耶？”星山公館有一使客留題十韻，辭繁意曲。郭東珣見之曰：“此記也，非詩也。”非特詩與文各異，於一詩文中亦各有體。古人云：“學詩者，對律句體子美，樂章體太白，古詩體韓蘇。若文辭，則各體皆備於韓文，熟讀深思，可得其體。”雖然李杜古不下韓蘇，而所云如此者，欲使後進泛學諸家體耳。（《補閑集》卷上）\n及第金台臣和許彥國《虞美人草歌》，爲贄於文順公。時李史館允甫往謁公，公出示之。史館借其卷子來，予於史館家見其詩，即和進七首，史館傳示公。公許可，特裁長書，遣翰林河千旦賫書報云：“此詩韻强，凡作者頗艱於和。觀君之作，辭意絕妙，雖使李、杜作之，無以復加也。”又投長篇，褒獎太過。及予謝進，倒屣出迎，固留開飮，盡出文稿示之曰：“深愧相知之晚也。昔全履之能文，時人不識，我獨知之。今見君貌，不知有逸才，是真隱德人也。”後數年，公除國子祭酒，予爲學諭。一日因公事坐廳事，曰：“日者宴庾諫議宅，走筆賦《水精杯》詞，人皆見和，君獨不和，何也？”予驚惶承命，即和成七首奉呈，公稱歎不已。傳示於誥院曰：“此詩非今世人作也。”其寵勸後進如此。（《補閑集》卷中）\n陳補闕澕評詩，以文順公《杜門》云“初如蕩蕩懷春女，漸作寥寥結夏僧”，如牙齒間置蜜，漸而有味。李由之和耆老相國詩云：“睡倚乍容青玉案，醉扶聊遣絳紗裙”，如咀冰嚼雪，令人心地爽然無累。置蜜之辭未若咀冰之語。僕於此評未服，彼咀冰之語，雖新進輩月錬日琢，則萬有一得。置蜜之辭，深得杜門之意，非老手固不可道。陳與由之及當時鳴詩輩共和耆老相國詩，“裙”韻最强，至於復用，皆有難色。而由之道此聯，陳即驚動，故有此語。陳補闕《讀李春卿詩》云：“啾啾多言費楮毫，三尺喙長只自勞。謫仙逸氣萬像外，一言足倒千詩豪。”及第，吳芮公曰：“逸氣一言可得聞乎？”陳曰：“蘇子瞻《品畫》云：‘摩詰得之於象外’、‘筆所未到氣已吞’，詩畫一也。杜子美詩雖五字，中尚有氣吞象外。李春卿走筆長篇，亦象外得之，是謂逸氣。謂一語者，欲其重也。夫世之嗜常惑凡者不可與言詩，况筆所未到之氣也。”（《補閑集》卷中）\n棄庵居士安淳之，以曠世大手，於文章慎推。李眉叟嘗以書及詩求作《汲古堂記》，再三猶不應。李固迫之，乃不得已作《記》，以駁李所著《汲古堂詩》之意非之。金翰林克己與安同邑又同時，安之文集中未嘗一與金有唱和之作。唯於吳先生世材一見歎服不已，見陳玉堂澕詩曰：“君才已過筠溪，小進之可至東坡。”見文順公文稿作小序，略云：“發言成章，頃刻百篇。天縱神授，清新俊逸。人以公爲李太白，蓋實録。然以僕言之，其醉吟之際，狂海蕩然，錦膓爛然，即已相類。至於律格嚴整，對偶真切，於怱怱不暇中尤見功夫，似過之也。”又作《讀雅詩敍》云：“《詩三百篇》非必出於聖賢之口，而仲尼皆録爲萬世之經者，豈非以美刺之言，發其性情之真，而感動之切入人骨髓之深耶？然則雖芻蕘賤隸，苟其言中道，則聖人之所不敢捨。况大賢君子之所作，文義俱勝，華實相副者，獨不入於《雅》、《頌》之列乎？”余近得《樂天集》閱之，縱橫和裕而無鍛錬之跡，似近而遠，旣華而實，《詩》之六義備矣。棄庵之言然。白詩於《風》、《雅》之義，深淺異耳，其關於教化一也。杜牧自負文章俊逸，譏樂天之詩尨雜淺陋。當時貍德若視日者，皆從而作謗，譁然同辭。故至於今詩人，雖不及知古人所謂“白俗”之意者，猶曰“長慶雜說，何足看也”。笑哉。凡新學詩，欲狀其氣力，雖不讀可矣。若搢紳先覺閑居覽閱，樂天忘憂，非白詩莫可。古人以白公爲人才者，蓋其辭和易，言風俗敍物理甚的於人情也。今觀文順公詩，雖氣韻逸越侔於太白，其明道德陳風諭略與白公契合，可謂天才人才備矣。（《補閑集》卷中）\n李學士眉叟《春日江行》云：“碧岫巉巉攢筆刃，滄江杳杳漲松煙。暗云陣陣成奇字，萬里青天一幅牋。”此詩遣意雖大，拘於類喻，言不得肆。如文順公《苦熱》云：“金烏自吐炎，呀喘反難翥。自此日行遲，留作煎人火。安得亙\n空扇，搖簸遍天下。”近於類喻，而言肆意大。崔學士孝著《和北朝滌暑亭》詩云：“青回山腹長江帶，翠插云頭遠岫眉。”如此類喻，新進學詩者之體也。文順公《浦口村》云：“湖清巧印當心月，浦闊貪吞入口潮。”言吞言口，雖近於類喻，非新進輩所得道。凡作詩，莫善於借字爲喻。然老手用之，則語熟而意巧；新學用之，則語生而意疏。如梁待制《和獨樂》詩云：“霧篘山釀雨，風槩谷量煙。”意巧而語不大生。閻東叟曰：“詩率意立成者，如李太白‘柳色黃金嫩，梨花白雪香’，婉麗精巧，略無留思。苦求者如潘公《古鏡》云‘篆經千古澀，影瀉一堂寒’，此精思極慮，最爲辛苦。”以此觀之，今世之爲警句者，殆未免辛苦之病也。然庸才欲率意立成，則其語俚雜。俚雜之捷，不如善琢之爲遲也。善琢苟至於極慮，恐見崔融借髓而死。文順公《北山雜題》云：“山人不出山，古徑荒苔沒。應恐紅塵人，欺我緑蘿月。”此詩置李白集中，未知孰是。陳補闕聞人頌文禪師詩一句云：“剪蕉窗減雨，裁竹砌添秋”以爲警句，陳笑曰：“此乃兒曹語。老儒不道也。予嘗題山寺落句云‘碧砌落花深一寸，東風吹去又吹來’，此等句格乃老儒語也。”金翰林云：“北軒睡足花陰轉，梁燕將雛去又來。”雖不及陳詩，其語華緊相近。（《補閑集》卷中）\n李學士眉叟曰：“吾杜門讀黃、蘇兩集，然後語遒然韻鏘然，得作詩三昧。”文順公曰：“吾不襲古人語，創出新意。”時人聞此言，以爲兩公所入不同，非也。其壼奧雖異，所入皆一門。何也？學者讀經史百家，非得意傳道而止，將以習其語效其體，重於心熟於工。及賦詠之際，心與口相應，發言成章，故動無生澀之辭。其不襲古人而出自新警者，唯構意設文耳。兩公所云不同者，殆此而已。詩文以氣爲主，氣發於性，意憑於氣，言出於情，情即意也。而新奇之意，立語尤難，輒爲生澀。雖文順公遍閱經史百家，熏芳染彩。故其辭自然富艷，雖新意至微難狀處，曲盡其言而皆精熟。嘗賦《明皇念奴》云：“帝意方專眷玉環，尚知嬌艷念奴顏。若均寵幸分人謗，老羯何名敢作難？”雖使古人幸出此新意，其立語殆不能至此工也。夫才勝其情，則雖無佳意，語猶圓熟。情勝其才，則辭語鄙靡，而不知有佳意。情與才兼得，而後其詩有可觀。文安公曰：“吳世才先生才識絶倫，嘗得《類篇》，覽之曰：‘爲學莫此爲急。’乃手寫畢頌。凡作者當先審字本，凡與經史百家所用，參會商酌，應筆即使，辭輒精强，能發難得巧語。辭若不精强，雖有逸情豪氣，無所發揚，而終爲拙澀之詩文也。”李史館允甫學識精博，詩文皆有根蒂。嘗笑後學使字屬辭曰：“洗盡場屋習氣，然後文章可教也。今之後輩下於彼時遠矣，例不事讀書，務速進取。習科舉易曉文，幸得第，猶未能勉益學業。唯以抽青媲白、立一對二、琢生斫冷以爲工耳。故見前人詩文雅正簡古，則以爲朴質難効；雄深奇險，則以爲詰屈難知；宏贍和裕，則以爲疏闊未工，都不容思。見今人詩文有集今古已陳之語之意，更爲結構其辭，至於生弱鄙俚，則皆以爲清婉，或以爲警苦。殊不知見詩文有偃蹇不入我情者，謂是爲己所未到處。及反覆詳閱，至得其味而後已也。噫！時文大變至於俚，俚一變至於俳，不知其卒何若也。近世尚東坡，蓋愛其氣韻豪邁，意深言富，用事恢博，庶幾効得其體也。今之後進，讀東坡集非欲仿效以得其風骨，但欲證據以爲用事之具，剽竊不足道也。况敢學杜甫得其波耶？”文安公常言：“凡爲國朝製作，引用古事，於文則六經三史，詩則《文選》、李、杜、韓、柳，此外諸家文集不宜據引爲用。”又曰：“至妙之辭，久而得味；鄙近之作，一見即悅。學者看書，當熟讀之深思之，期至於得意。”文順公曰：“曩余初見歐陽公集，愛其富。再見得佳處。至於三，拱手歎服。又見梅聖俞集，心竊輕之，未識古今所以號詩翁者。及今見外若苶弱，中含骨鯁，真詩中之精雋也。知梅詩然後可謂知詩者也。”又曰：“古人評詩之意，老而漸詳味，無不得於我心者。唯謝公‘池塘生春草’，未識佳處。”公之所云猶若是。識者爲誰歟？今有臆論者曰：“此句出語天然發生，春意初茸，新緑之想，依然五字之間也。”或曰：“春光漲暖，物像菁華，和裕之辭自然流出，是所取者也。”此意豈公不識處耶？必有賽不得之意與氣存乎其間，不然言之者過矣。李眉叟少年時所作《送春詩》《孤石碧蘿亭詩記》，無不膾炙人口，以此名爲獨步。及爲翰林以後，見從前所作，甚鄙之。人有言者，輒慚恧，皆焚之，不編於家集中。文順公常謂人曰：“吾平生所作，隨歲而進。去年所作，今年視之可笑。年年類此。”凡公少年時走筆立書．略不構思，其語或有近於時體者，則人皆傳寫以頌之。至於老貴，閑吟徐詠，覃思造語之作，學者罕能悅其昧。然則知詩之難，難復難矣。予自少年入侍春坊，至於今日無一歲無官責，不暇事讀書，徒以膚淺之學冒昧承乏，官至學士，秉筆汗顏，何足知文章之勝劣，妄爲筆舌哉！但以及見老成人，得聞餘論，故粗記以所聞，傳示後進云。（《補閑集》卷中）"
  },
  {
    "type": "poet_entry",
    "poet_name": "安軸",
    "poet_background": "安軸（1282-1348），字當之，號謹齋。謚號文貞，封興寧君。高麗忠烈王三十三年（1307）文科及第。历任僉議贊成事等职。今存《謹齋集》。",
    "poems": "《送李中父還朝》：奎璧照東方，仙李生鄕曲。晬面氣英奇，璞中藏美玉。結髮從我遊，五經已在腹。無人識真才，貴耳而賤目。一朝與計偕，謁帝戰場屋。三捷收奇功，禁苑得頗牧。腸摛謫仙詞，高詠對蓮燭。手持太史筆，直書汗青竹。去年錦還鄕，相如使西蜀。駟馬生光輝，萱堂披綵服。養志在立揚，割愛辭鞠育。爲君惜芳辰，池塘春草綠。伊我誤良圖，悔之不可復。賜袍在篋閑，坐羨雲間鵠。（《謹齋集》卷二）"
  },
  {
    "type": "poet_entry",
    "poet_name": "李齊賢",
    "poet_background": "李齊賢（1287-1367），字仲思，號益齋、櫟翁。謚文忠，封雞林府院君。高麗忠烈王二十七年（1301）文科及第。任官門下侍中、右政丞等職。今存《益齋亂稿》《櫟翁稗說》等。",
    "poems": "《姑蘇臺和權一齋用李太白韻》：苧蘿佳人二八時，玉質不勞朱粉施。吳宮歡笑幾時畢，正是越王嘗膽日。姑蘇城頭秋草多，姑蘇城下江自波。鴟夷一舸今在何。（《益齋亂稿》卷一）\n《路上自蜀歸燕》：馬上行吟《蜀道難》，今朝始復入秦關。碧雲暮隔魚鳧水，紅樹秋連鳥鼠山。文字剩添千古恨，利名誰博一身閑。令人最憶安和路，竹杖笀鞋自往還。（《益齋亂稿》卷一）\n《中菴居士贈詩八首務引之入道次韻呈似》其八：苔鎖閑扉日懶開，紅塵况擬走章臺。玉川腹裏五千卷，李白手中三百杯。歲月頻驚隙駒過，行藏頗愧磨驢回。東門幸有宜瓜地，遮莫乾坤生我才。（《益齋亂稿》卷三）\n《大江東去.過華陰》：三峰奇絶，儘披露，一掬天慳風物。聞說翰林曾過此，長嘯蒼松翠壁。八表游神，三杯通道，驢背鬚如雪。塵埃俗眼，豈知天上人傑。猶想居士胸中，倚天千文氣，星虹間發。縹杳仙蹤何處問，箭䇢天光明滅。安得聯翩，雲裾霞佩，共散騏驎髮。花間玉井，一樽轟醉秋月。（《益齋亂稿》卷十）\n延祐丙辰，予奉使祠峨眉山。道趙魏周秦之地，抵岐山之南，踰大散關，過襃城驛，登棧道，入劍門，以至成都。又舟行七日，方到所謂峨眉山者。因記李謫仙《蜀道難》：“西當太白有鳥道，可以橫絶峨眉巔”之句，太白在咸陽西南，峨眉則在成都東北，可謂懸隔。然而自咸陽數千里至成都，或東或西不一其行。又自成都東行北轉六百餘里，然後至峨眉。雖山川道路之迂度，其勢二山不甚相遠，人跡固不相及，鳥道則可以橫絶雲耳。白樂天《長恨歌》云：“黃塵散漫風蕭索，雲棧縈紆登劍閣。峨眉山下少人行，旌旗無光日色薄。”此言明皇幸成都時所歷也。如其所云，峨眉當在劍門成都之間，而今乃不然。後得《詩話總龜》，見古人已有此論，蓋樂天未嘗到蜀中也。（《櫟翁稗說》）\n薛司成文遇言：“李太白《清平詞》‘一枝仙艷露凝香，雲雨巫山枉斷膓。且問漢宮誰得似，可憐飛燕倚新粧。’倚者，賴也，謂趙後專寵，漢宮只賴脂粉耳。可憐者，嘲之之辭也。”（《櫟翁稗說》）\n歐陽永叔自矜曰：“吾之《廬山高》，今人不能作，太白能之。吾之《明妃後篇》，太白不能作，子美能之。前篇子美不能作，我則能之。”此後之好事者，見《廬山高》音節類太白，《明妃後篇》類子美，故妄爲之說耳。蘇老泉《上歐公書》有云“非孟子韓子之文，乃歐陽子之文也”。雖詩亦然。使李、杜作歐公之詩，未必似之；歐公而作李杜之詩，如優孟抵掌談笑，便可謂真孫敖也耶？（《櫟翁稗說》）\n東坡《戲題李公擇白石山房》詩云：“偶尋流水上崔嵬，五老蒼顏一笑開。若見謫仙煩寄語，匡山頭白早歸來。”若謂坡煩五老寄語於李，失之矣。昔以問崔拙翁，翁三復下句，擬議未對。予喝之曰：“高著眼。”翁便會，相與大噱。（《櫟翁稗說》）\n先君三昆季，祖母金氏性嚴，親授以書史。伯父、季父不幸早世，先君獨年俯八旬，教養子姪，無墜世業。伯父之子內書舍人曰槫，成均、禮闈俱占魁；其弟德原牧使曰樛；季父之子今僉議評理曰蒨；吾家兄怡菴公及予亦皆以成均魁中第。故閔默軒賀先君詩云：“華萼三家五牓魁，人言皆是謫仙才。知公積善真無敵，獨見年年慶席開。”內書無子，德原之子未第，唯評理之子達中、培中，余之第二子達尊登科。而達尊好學，頗爲時輩所推許，未三十物故。每念嗣續之難，不覺出涕。（《櫟翁稗說》）"
  },
  {
    "type": "poet_entry",
    "poet_name": "閔思平",
    "poet_background": "閔思平（1295-1359），字坦夫，號及庵。謚號文温。高麗忠肅王二年（1315）文科及第。歷任藝文館提學、都僉議贊成事等職。今存《及庵詩集》。",
    "poems": "《復呈》其三：誰將尤物自誣東，下蔡陽城共靡風。若並芙蓉應妬麗，不妨芍藥與翻紅。西施醉面過三爵，太白詩情溢八鴻。傾國名花終底用，天公屬意笑偏工。（《及庵詩集》卷五）"
  },
  {
    "type": "poet_entry",
    "poet_name": "李榖",
    "poet_background": "李榖（1298-1351），字中父，號稼亭。李穡之父。謚號文孝。高麗忠肅王複位二年（1333）在元朝科舉及第。歸國後歷任都僉議贊成事等職。今存《稼亭集》。",
    "poems": "《妾薄命用太白韻二首》：妾本寒門子，荊釵居白屋。美質天所生，兩臉知赬玉。自倚傾國艶，乃與世人疏。五陵多年少，過者皆停車。一笑肯輕賣，千金且不收。以此自愆期，歲月長江流。西風昨夜至，莎雞鳴露草。紅顏恐消歇，時過不再好。\n生不識人面，長年在深屋。一爲色所誤，反遭瑉欺玉。憎愛古無常，朝恩暮乃疏。悒悒詠秋扇，望絶登君車。金牀爲誰拂，繡被久已收。閨空寒月落，但見螢火流。沉憂暫成夢，依俙鬥百草。世無相如才，誰令復舊好。（《稼亭集》卷十四）\n《題叢石亭次韻》：海邊何處無青峰，到此洗盡塵緑濃。奇岩峭拔玉束並，古碑剝落苔封重。跪履寧同事黃石，執訣真堪來赤松。盧仝浪欲蓬山去，太白誤擬瑤臺逢。忽驚仙境已自致，况有佳士能相從。他年京輦若廻首，風埃漠漠迷人蹤。（《稼亭集》卷十四）\n《墨梅》：晴窗寫出照潭姿，頃刻春風漲墨池。已分明妃愁畫面，謫仙休怪玉顏緇。（《稼亭集》卷十五）"
  },
  {
    "type": "poet_entry",
    "poet_name": "李穡",
    "poet_background": "李穡（1328-1396），字穎叔，號牧隱，名儒李榖之子。謚號文靖，封韓山府院君。高麗恭湣王三年（1354）在元朝科舉及第。歷任高麗門下侍中等職。與鄭夢周、吉再合稱“麗末三隱”。今存《牧隱集》。",
    "poems": "《夜坐有感七首》其一：草堂燈火絶煩囂，入夜都忘涉獵勞。忽得唐詩參李杜，更將秦史斬斯高。（《牧隱集》詩稿卷二）\n《月蝕》：赤白初乖度，重黎預跽陳。衣冠盈夜署，鐘鼓振秋旻。列宿光芒倍，浮雲掩映頻。蟆精翳金鏡，兔影隱冰輪。博望牛女客，盧仝蟻蝨臣。靈槎借豈易，寸鐵用無因。鄭草難圖蔓，坤冰在致馴。維常詩有謂，克謹訓堪遵。太白成三友，庭堅作四隣。獨憐無興味，雙淚忽沾巾。（《牧隱集》詩稿卷三）\n《六言自詠》：詩成白也無敵，花落虞兮奈何。不管閑中歲月，誰爭夢裡風波。\n山色在人爲傑，溪流似聖之清。古來仁者無敵，我喜生於太平。煙暖草茵浮翠，日烘花錦凝丹。不是流連光景，胡然嘔出心肝。（《牧隱集》詩稿卷四）\n《即事》其二：天挺人豪李翰林，當時工部是知音。共推樊澀難多作，又得郊寒可一吟。樓下長天雲浩浩，燈前細雨夜沉沉。此時不向詩關透，村學堂中敎子衿。（《牧隱集》詩稿卷五）\n《次金同年前後所寄詩韻》其五：風騷蕩盡寂無聲，沈宋浮華鮑謝清。今古詩家誰健步，且敎李杜獨齊名。（《牧隱集》詩稿卷五）\n《遣興》：江山渺渺碧天低，長嘯悠然日又西。狂客謫仙曾邂逅，漫郞迂叟自標題。七賢放曠傾王室，三笑風流滿虎溪。欲向商山參四皓，紫芝深處露淒迷。（《牧隱集》詩稿卷七）\n《遣興》：飛黃不逐小黃門，浮白須論太白文。十二樓臺藏暮雨，三千風月靄春雲。寸心自信難欺己，餘力猶堪更事君。舉世滔滔誰具眼，昂昂野鶴在雞群。（《牧隱集》詩稿卷七）\n《用前韻自詠》其二：萬化皆從方寸心，便知耀古更光今。森嚴武庫連工部，浩蕩詞源倒翰林。和氏不逢三獻玉，鍾期旣遇一彈琴。年來已罷紛華戰，弊席門前雪更深。《牧隱集》詩稿卷七）\n《憶梅花》其一：門前已絶足音跫，白髮鬅鬙一牧翁。富貴少年真苦逼，文章多病恨難工。程朱道學窮天命，李杜才名騁國風。記得梅花今政好，花園春色窨中紅。（《牧隱集》詩稿卷八）\n《述古》：賡歌一去亦悠哉，世變風移今幾廻。捨命吟詩無好句，逢場作戲是通才。調高李杜奇仍法，材大曾蘇斐不裁。月露風花俱掃盡，思無邪處獨登臺。（《牧隱集》詩稿卷八）\n《偶題》：李杜文章繼者稀，鳳凰何日更雙飛。功名滿世今難致，道德離倫古亦希。陶寫性情堪自養，敷陳政化有誰非。病餘咀嚼詩中味，遇興時時筆一揮。（《牧隱集》詩稿卷九）\n《詠太白》：謫仙風彩照堪輿，醉賦沈香興有餘。獨步盛朝青瑣闥，重營祕\n術紫河車。艶詞吐鳳紆新寵，豪氣騎鯨入大虛。莫道婦人并酒耳，知仁觀過一欷歔。（《牧隱集》詩稿卷十三）\n《書樵隱銘後》：京山樵隱登仙去，獨鶴渺渺空中舉。光巖雲煙慘無色，遼野何人更聞語。當年隨後一童子，多病多憂今老矣。强拈敗筆銘幽堂，祗爲他年有良史。斯翁直欲追古風，遠跨千載文章宗。當時碑誌一二篇，字古義邃摹鼎鐘。祗是愛惜自秘多，深嗔兩手徒摩挲。人間到處有具眼，應須吐出如懸河。或是才高氣力短，心煩往往膚流汗。或是避卻讒夫口，恐有譏評出狂豎。平生眼前無一人，李杜韓柳爲比鄰。誰知牧隱幸又幸，參掌國典陪文茵。如今前輩盡凋落，白首孤吟向寂寞。知公九原應大笑，久矣吾曹束高閣。（《牧隱集》詩稿卷十四）\n《小雨》其二：入簾草色上階苔，地僻茅堂盡日開。自負仙風如太白，人言陋巷有顏回。幸哉幸哉！（《牧隱集》詩稿卷十五）\n《又作捲浮萍見水底花影》：日照紅粧水底明，翰林詩句使人驚。浮萍捲盡天光淨，不費丹青自寫生。（《牧隱集》詩稿卷十八）\n《朴淵布瀑歌熱甚故歌之所以接水聲於耳目焉耳》：翠巖壁立千丈强，上有小淵如鑑光。中安磐石生孤松，松今不見苔痕蒼。天磨北崖衆壑水，奔流到此如津梁。溢而下墜懸銀河，濺沫四逬如霶沲。遊人小立毛髮豎，觸石隱隱如鳴鼉。六月炎蒸不敢逼，汗膚生粟仍摩挲。我昔行香四王寺，午梵餘隙登山坡。臨流狂興自發越，直如太白歌短歌。下視徐凝不足數，誰知今日愁沉痾。偃臥時時想前躅，况此苦熱無奈何。誰能置我瀑布側，水聲入耳坐見月色來婆娑。（《牧隱集》詩稿卷十八）\n《自述》：寄形沙月戲春洲，太白一篇雙白鷗。恰到忘幾無物我，至今豪氣蓋中州。（《牧隱集》詩稿卷十九）\n《中秋已近興懷發詠》：中秋已近碧天遙，月獨年年照二毛。靜坐軒窗心最苦，舊遊樓閤氣猶豪。謫仙才逸鳴唐李，處士名高繫晉陶。何日驪江江上去，一聲長嘯動波濤。（《牧隱集》詩稿卷十九）\n《即事》其一：投紱歸來東海西，榑桑萬裡碧天低。山川秀氣扶英傑，翰墨虛名近滑稽。自擬拾遺遊錦裡，誰招供奉飮琴溪。寄懷落落雲松下，鵠去鳳來誰得齊。（《牧隱集》詩稿卷十九）\n《懶殘子攜崔拙翁選東人詩質問所疑穡喜其志學也不衰吟成一首》：敎海禪林萬卷書，旁通李杜與韓蘇。更從鷄國文章始，欲究猊山紀纂餘。用事紓情多典雅，模形鍊句少荒虛。浮屠善幻真閑暇，每把遺編顧草廬。（《牧隱集》詩稿卷二十一）\n《風雨發嘆》其二：夢曲庭院欲天明，白髮情懷鬱不平。萬木怒號風有力，千山望淡雨無聲。漸聞枕上來簷語，剛壓窗間□□□。直掛雲帆濟滄海，翰林豪氣尙崢嶸。（《牧隱集》詩稿卷二十五）\n《昨索酒欲謁霽亭先生遣人候之則拜塚未回至夜天又陰興盡坐寐旣覺明月滿窗欲出則犯夜又恐先生被請他出或子壻燕集後堂難容外客於是就寐及旦取曆觀之則十六日之下註曰望又喜之甚昨日之不幸天也月必望而圓圓則明之至欣然志之》其一：欲向中秋謁霽亭，浮雲留我掩山扃。將軍亦怕霸陵問，從事還嗔楚澤醒。空羨彭宣情昵厚，□如太白影伶仃。幸哉今夕圓之至，銀燭何須照畫屛。（《牧隱集》詩稿卷二十五）\n《是日李判事子送霽亭於門外因來陋巷於是自嘆相違之甚吟得一首》：後生當事老先生，值此乘離忽動情。行李自隨雲影遠，今霄誰問月華明。已過七秩尙强健，才到五旬如晦盲。縱得十分圓底用，成三太白卻同盟。（《牧隱集》詩稿卷二十五）\n《即事三首》其二：春陰垂野鳥呼風，散步東山白髮翁。世事紛紛當自任，詩情浩浩有誰窮。狂追李杜文章妙，妄擬蕭曹功業豐。今古一身雙美少，卻憐臨老似童蒙。（《牧隱集》詩稿卷二十八）\n《奉謝廣平李侍中所藏山水十二疊屏風》其六《瀑布》：太白銀河落半天，徐凝界破儘堪憐。汗流自笑韓山子，更對屛風賦一篇。（《牧隱集》詩稿卷二十八）\n其十二《黃鶴樓》：白雲黃鶴思悠悠，芳草晴川滿眼愁。崔顥一題天地闊，謫仙詞調亦風流。（《牧隱集》詩稿卷二十八）\n《明日中秋賞月未知招僕者誰歟吟得數句》：今來又見中秋來，老翁獨坐心悠哉。欲攜良友共登臺，對月快倒黃金杯。杯心有天掛銀蟾，上下一色如相涵。颯然白髮風微吹，方寸皎皎寧分三。謫仙衾枕在天地，對影吟詩自戲耳。梁王樽酒今已空，想像浸影於其中。古人今人若流水，一嘯天際來悲風。西鄰荊州適在野，恐不得遊樓上下。未知相招復誰歟，吾生信是棲棲者。（《牧隱集》詩稿卷三十四）\n《謝郡守李公來訪》：花政開遨頭來，花欲語遨頭廻。願留賓軒共清夜，達曙快倒黃金杯。主人啜茶殺風景，老癡至此何爲哉！百川東逝不復西，海底亦復生黃埃。無由上天繫白日，胡不相樂如相猜。我向花神謝不敏，我雖未死心已灰。首陽薇蕨充我腹，不受熊掌并豹胎。只緣從來識天命，乃與光景相徘徊。對花吟哦陶性靈，樂哉真似登春臺。太白歌行映千古，徒能使酒非天才。客去樽空時獨唱，天地闊遠呼風雷。（《牧隱集》詩稿卷三十四）\n《讀李白詩》：豪氣淩雲不得□，滿天光焰吐文章。欲尋影響竟無處，極目太清空斷腸。（《牧隱集》詩稿卷三十五）"
  },
  {
    "type": "poet_entry",
    "poet_name": "鄭夢周",
    "poet_background": "鄭夢周（1337-1392），字達可，號圃隱。謚號“文忠”。至正二十年（1360年）狀元及第。歷任寶文閣、成均館等館閣機構的詞臣和學官等職。儒學造詣頗深，被譽爲“東方（指朝鮮半島）理學之祖”。與李穡、吉再並稱“麗末三隱”。今存《圃隱集》。",
    "poems": "《舟次白鷺洲》：白鷺洲邊浪接天，鳳凰臺下草如煙。三山二水渾依舊，不見當年李謫仙。（《圃隱集》卷一）"
  },
  {
    "type": "poet_entry",
    "poet_name": "鄭道傳",
    "poet_background": "鄭道傳（1342-1398），字宗之，號三峰。李穡弟子，高麗恭愍王十二年（1362）文科及第。歷任成均館博士、太常博士等職。今存《三峰集》。",
    "poems": "《題公州錦江樓丁巳七月，公自貶所從便，還三峰舊居，二十四日宿是樓作》：君不見賈傅投書湘水流，翰林醉賦黃鶴樓。生前轗軻無足憂，逸意凜凜橫千秋。]又不見病夫三年滯炎州，歸來又到錦江頭。但見江水去悠悠，那知歲月亦不留。此身已與秋雲浮，功名富貴復何求。感今思古一長吁。歌聲激烈一本作冽 風颼颼，忽有飛來雙白鷗。（《三峰集》卷一）\n《若齋遺稿序 甲子後》（節錄）：詩道之難言久矣，雅頌廢，騷人之怨誹興。昭明之《選》行，而其弊失於纖弱。至唐聲律作聲律舊本作律聲，詩體遂大變。李太白、杜子美尤所謂卓然者也。宋興，真儒輩出，其經學道德，追復三代。至於聲詩，唐律是襲，則不可以近體而忽之也。然世之言詩者，或得其聲而遺其味，或有其意而無其辭，果能發於性情，興物比類，不戾詩人之旨者幾希。在中國且然，况在邊遠乎？（《三峰集》卷三）"
  },
  {
    "type": "poet_entry",
    "poet_name": "李詹",
    "poet_background": "李詹（1345-1405），字中叔，號雙梅堂。恭愍王十七年（1368）文科及第。歷任禮曹判書等職。禑王年間因彈劾權臣李仁任、池奫等未成，被貶流放。今存《雙梅堂篋藏集》。",
    "poems": "《謫仙吟與李敎授別》：太白飄然謫夜郞，長安故人消息絶。梨園不奏清平詞，沉香百花香色歇。知音獨有杜草堂，夢中見之夢中別。風吹羽翼天網恢，錦袍坐弄水底月。醉中俯仰度春秋，萱花柳絮白如雪。濯纓才罷好歸來，江湖風波不堪說。（《東文選》卷八）"
  },
  {
    "type": "poet_entry",
    "poet_name": "權近",
    "poet_background": "權近（1352-1409），字可遠、思叔，號陽村。謚號文忠。封吉昌君。高麗恭愍王十八年（1369）文科及第。歷任藝文館應教、大提學等職。今存《陽村集》。",
    "poems": "《送慶尙道按廉李司藝十四韻》：彼美芹宮彥，曾爲桂榜魁。楷模元禮學，俊逸謫仙才。王命初宣化，民心共徯來。絲綸批暫輟，旌旆去方催。天闕凾香出，都門祖席開。郊原秋日薄，驛路暮山回。煙火蜂房綴，風霜蜃毒摧。蹇帷行問俗，覽物或興懷。綺繡多新什，紗籠有舊裁。甘棠施雨露，細柳淨氛埃。春暖應旋軫，時清更舉杯。附葭常自幸，吟藥昔相陪。款曲交情舊，遊從笑語諧。別離寧不感，南望獨徘徊。（《陽村集》卷四）\n《謝領議政河公枉駕問病》：領府崇班絶百寮，晉山勳望泰山高。守持剛正堅如鉄，剖析精微細入毫。浩浩詞源追李杜，巍巍相業鄙蕭曹。哀矜老病仁心切，來問窮廬不憚勞。（《陽村集》卷十）\n《恩門牧隱先生文集序》：有天地自然之理，即有天地自然之文。日月星辰得之以照臨，風雨霜露得之以變化，山河得之以流峙，草木得之以敷榮，魚鳶得之以飛躍。凡萬物之有聲而盈兩儀者，莫不各有自然之文焉。其在人也，大而禮樂刑政之懿，小而威儀文辭之著，何莫非此理之發現也。物得其偏，而人得其全。然因氣稟之所拘，學問之所造，能保其全而不偏者鮮矣。聖人猶天地也，六籍所載，其理之備，其文之雅，蔑以加矣。秦漢已前，其氣渾然。曹魏以降，光岳氣分，規模蕩盡，文與理固蓁塞也。唐興，文敎大振，作者繼起，初各以奇偏，僅能自名。逮至李、杜、韓、柳，然後渾涵汪洋，千彙萬狀，有所總萃。宋之歐、蘇，亦能奮起，追軼前光。嗚呼，盛哉！吾東方牧隱先生，質粹而氣清，學博而理明，所存妙契於至精，所養能配於至大。故其發而措諸文辭者，優遊而有餘，渾厚而無涯。其明昭乎日月，其變驟乎風雨，巋然而萃乎山岳，霈然而浩乎江河，賁若草木之華，動若鳶魚之活，富若萬物，各得其自然之妙，與夫禮樂刑政之大，仁義道德之正，亦皆粹然會歸於其極。苟非稟天地之精英，窮聖賢之蘊奧，騁歐、蘇之軌轍，升韓、柳之室堂，曷能臻於此哉！自吾東方文學以來，未有盛於先生者也。嗚呼至哉！永樂二年秋七月，門人。（《陽村集》卷二十）"
  },
  {
    "type": "poet_entry",
    "poet_name": "卞季良",
    "poet_background": "卞季良（1369-1430），字巨卿，號春亭。謚號文肅。高麗辛禑十一年（1385）文科及第。歷任判右軍都總制府事、大提學等職。今存《春亭集》。",
    "poems": "《次廣州牧使安魯生詩韻》其二：詩家李杜獨爲雙，公入藩籬見牖窗。應笑春亭病提學，苦吟徒自損心腔。右謝詩（《春亭集》詩集卷三）\n《權陽村輓章二首》其二：弱冠明珠走玉盤，狀年豪氣際仍蟠。長驅直入班揚壘，高步間登李杜壇。炳蔚鳳翔千仞下，汪洋鯨飮百川乾。嗚呼已矣將安仰，空把遺篇拭淚看。（《春亭集》詩集卷四）"
  },
  {
    "type": "poet_entry",
    "poet_name": "申概",
    "poet_background": "申概（1374-1446），字子格，號寅齋。謚號文僖。太祖二年（1393）文科及第。历任議政府左議政等职。今存《寅齋集》。",
    "poems": "《與李青園戲賦》：“名花傾國兩相歡，長得君王帶笑看。解釋春風無限恨，沈香亭北倚欄干”，這一首是李青蓮詠楊太真之《清平詞》絶作也。余於昭陽大荒落之仲夏哉生明，越翼日庚戌，庭花初爛，綽約可賞。余愛其花而問其名，則曰：“楊貴妃也”。胡爲乎取哉？其或香魂未散，托於物而成耶？抑亦後人愛是花之美，比諸楊貴妃而因名焉耶？何其色其態如是其妍美也？徘徊賞玩之際，李友青園適至，余指而語之曰：奇哉！異哉！此花之色態也，真不愧爲楊貴妃也，君其摹寫焉”。旣成，使余評之曰：“青蓮賦《清平詞》，則詠其人也。其人其花，總是楊貴妃，而旣詠其人，則可無詠其花乎？前詠其人，後詠其花，不亦可乎”？乃爲之賦曰：“名是玉真姓是楊，九重春色醉新妝。可憐當日紅粉面，寄得野花萬古香”。是句雖不足於文章之萬一，而其詠人詠花之趣，亦足與《清平詞》互相伯仲耳。仍書末，俾作發絶之意雲爾。（《寅齋集》卷三）"
  },
  {
    "type": "poet_entry",
    "poet_name": "柳方善",
    "poet_background": "柳方善（1388-1443），字子繼，號泰齋。太宗五年（1405）司馬試合格，後因乙丑（1409）之禍被貶。今存《泰齋集》。",
    "poems": "《八日歌奉舅氏》 ：去年八日走京洛，今年八日在流落。去年八日醉團圞，今年八日苦寂寞。百年八日能幾何，愁裡光陰都忘卻。腦中但有狂氣餘，題詠何曾拘美惡。感舊作歌獻舅尊，倘留清覽聞吾言。曩在甲申夏八日，負笈始謁陽村門。摳衣講磨侍函丈，沉潛不知經晨昏。文章直慕李杜風，道學竊效程朱論。平生自幸抱大志，堯舜君民心未已。居然一朝竟遭罹，怊悵此願無由試。固知己罪當貫盈，得保首領真不意。皇天誕施育物仁，致令微軀免誅死。遂向永城寄殘生，欲將耕鑿報君賜。山深地僻草滿扉，邑中相識無一二。晝長客窗復奚爲，只管儷六與騈四。忽聞閭巷爭明燈，見之卻憶當年事。每遇良辰易慘悽，賦詩聊以慰羈思。（《泰齋集》卷一）"
  },
  {
    "type": "poet_entry",
    "poet_name": "柳義孫",
    "poet_background": "柳義孫（1398-1450），字孝叔，號檜軒。世宗十八年(1436)文科重試及第。歷任都承旨、集賢殿副提學等職。今存《檜軒先生逸稿》。",
    "poems": "《和匪懈堂安平大君瀟湘八景詩壬戍》：瀟湘縹緲天南極，只有詩畫傳四域。玉翰照曜丹青間，八景森然綃一幅。筆鋒斫取處州地，墨池寫出洞庭湖。遠遊何必疊壯觀，萬里須臾致座隅。晴嶂嶙峋嵐翠重，非煙非霧淡且濃。暝色入煙煙際寺，仿佛猶聞雲外鐘。鋒頭日落孤村暮，傍水漁舟傍岸家。一輪秋月聳銀漢，想像萬頃琉璃波。浦口孤帆望若遠，茫茫宛在蒼波中。雁雁雙雙下汀渚，半在平沙半在空。江雲黑暗如有雨，灑竹寒聲何處聽。林巒依稀如有雪，騎驢逸興尋無形。試問誰將顧陸手，掃卻蛾溪尺素紈。貴人高潔厭紛華，故令此物爲清歡。君不見摩詰之畫天下奇，畫中亦有詩中意。又不見李杜之詩獨神妙，詩中詠盡畫中事。有詩無畫詩偏淡，有畫無詩畫亦孤。磋余愧無李杜句，肉眼聊看摩詰圖。（《檜軒先生逸稿》）"
  },
  {
    "type": "poet_entry",
    "poet_name": "李石亨",
    "poet_background": "李石亨（1415-1477），字伯玉，號樗軒。謚號文康。世宗二十三年（1441）式年文科狀元。歷任戶曹參判等職。今存《樗軒集》等。",
    "poems": "《咸興東軒韻》其一：日日閑吟數百篇，客中蟣虱已生氊。蕭張佐漢難尋躅，李杜鳴唐孰比肩。不分雨雲還可愛，無情萍水更何憐。一身好逐關山老，此去焉知賦獨賢。（《樗軒集》卷上）"
  },
  {
    "type": "poet_entry",
    "poet_name": "朴彭年",
    "poet_background": "朴彭年（1417-1456），字仁叟，號醉琴軒。謚號忠正。世宗十四年（1434）謁聖科及第。歷任集賢殿學士等職。今存《朴先生遺稿》。",
    "poems": "《八家詩選序見東文選》：夫天地之間，一氣而已。人得是氣，發而爲言辭。詩者，又言之精華也。是故觀人詩歌，可以審天地氣運之盛衰，余持此論久矣。匪懈堂與諸儒士選李、杜、韋、柳、歐、王、蘇、黃八家之詩，凡幾首，釐爲幾卷。僕竊得而觀之，以爲詩自風騷以後，唯唐宋爲盛，唐宋間之所謂八家爲尤傑然，宜匪懈堂之勤之也。然天地之氣，難盛而易衰，文章世道，亦與之升降。宋不唐，唐不漢魏，漢魏不風騷雅頌，如老者不復少，唯豪傑之士，乃能出類拔萃，不爲時氣所變化。齊梁之末，詩道幾弊，得唐李、杜氏而復振，韋、柳從而和之。至五代又弊，得宋歐、王氏復興，蘇、黃又從而繼之。今讀其詩，想其人，千載之下，使人起敬，吁其盛哉！然詩家獨推李、杜爲稱首，韋、柳以下，評論紛紛，是亦不可以不知也。噫！觀是選者，苟能磨礪洗濯，以變習俗之氣，溯黃、蘇之流，登李、杜之壇，以入於雅頌之堂，則庶不負今日編集之意矣。尙勉旃！（《朴先生遺稿》）"
  },
  {
    "type": "poet_entry",
    "poet_name": "徐居正",
    "poet_background": "徐居正（1420-1488），字剛仲，號四佳亭、亭亭亭。謚號文忠。 世宗二十六年（1444）文科及第。歷任集賢殿博士等職。主持編纂《東文選》。今存《東人詩話》《四佳集》等。",
    "poems": "《次韻祈戶部謁箕子祠賦》：有周方興兮，有殷其淪。伊豔妻之蠱惑兮，鉅橋粟塵。嘻噫夫子之不時兮，紂惡其氛。夫何蹇蹇之忠誠兮，荃藐藐予無聞。比干死諫兮，一何時運之疚也。微子去之兮，獨申誥乎曰師曰父也。羌隱晦而自存兮，子寧不於此而善處也。嗟大廈之旣傾兮，豈弱木之可支也。曰膏肓其已深兮，又焉用夫良醫也。邦之躋可立竢兮，甘鴆毒其如飴。憫宗祀之不血兮，吾復捨此而何之。乃不臣乎有周兮，獨吾君其君也。敷洪範而錫君民兮，曾何獨善其身也。義可圖存其祀兮，盍忍爲其奴也。雖然胙土而分茅兮，寧不爲宗國而一吁也。有截平壤，有儼其都。我受我封，我東曰徂。八條爲敎兮，亦何有於爲國也。民到今受其賜兮，宛遺風其如昨。家禮讓而俗雍煕兮，以耕以鑿。伊三仁之去就兮，孰重輕而厚薄。入自靖而自獻兮，安所遇其若玆。睹夫子之遺祠兮，起千載之遐思。倘非夫子之在吾東兮，孔聖何以曰居夷。順其志同歸仁兮，吾信夫太白之碑也。猗歟先生之有賦兮，吾將求之黃絹幼婦之辭也。（《四佳詩集》卷一）\n《喜雨亭夜宴圖詩用諸公韻》：世宗之駐蹕喜雨亭也，賜酒鑾坡，侍從諸臣命諸公子同宴。文宗在東宮，賜洞庭橘一盤，寫盤面云：檀栴偏宜於鼻，脂膏偏宜於口。最愛洞庭橘，香鼻又甘口。臣等共侈上賜，作圖題詠，以傳於世。\n駐蹕城西擁瑞煙，當時侍從盡儒仙。清談玉屑陪公子，雅興金樽敞綺筵。好月有期來滿座，長江無際去連天。青宮賜橘尤新寵，綃幅傳神耀後傳。\n玲瓏香橘洞庭春，雨露恩涵色轉新。身際風雲逢聖代，筵開魚藻重詞臣。曾聞陸績懷慈母，更擬東坡遺細君。此日光榮誰得似，歌詩立進筆如神。\n長風吹下月如霜，湖上新亭十分涼。踏影欲追蘇老興，停杯爲問謫仙狂。風露清宵銀漢裏，山河大地玉壺傍。身在蓬瀛人不識，衣巾來襲御爐香。（《四佳詩集》卷二）\n《次韻韓子鎮述懷之作》：世路風波萬丈長，何人名姓早深藏。山林有興濃於酒，門戶無人冷似霜。漫喜文章從李杜，何須富貴托金張。浮沉萬古唯杯酒，自哂狂生老更狂。（《四佳詩集》卷二）\n《用成少年侃詩韻》：愛爾頭角何顒昂，作詩珠玉鳴丁當。鑾坡學士無寸長，只有藜莧撐空腸。嗟爾久屈居胄庠，大匠袖手徒觀傍。縱橫出入探老莊，聖門已自升孔堂。造化冥冥孰主張，大鵬一去高飛翔。寶氣衝斗埋干將，五絃清越鳴陶唐。平生謾有謫仙狂，雪戶閉臥袁安僵。逢人呼我爲渴羌，時有濁醪過鄰墻。歸歟山中謀已臧，明朝且試囊中方。（《四佳詩集》卷二）\n《寄成和仲》：君不見青衫白首杜拾遺，許身稷契人更嗤。又不見痛飮狂歌李翰林，托意喬松遺世心。兩賢窮達不足議，萬古高名隘天地。人生於世縳軒冕，此物倘來何足戀。遇則伊周不鄒魯，胸中浩氣塞今古。萬事紛紛翻覆手，陶鑄乾坤一杯酒。我家春甕初發醅，思君一夜梅花開。（《四佳詩集》卷二）\n《書懷示士顧平仲》其一：十年霜雪弊狐裘，浮世功名轉繆悠。身上尚餘慈母線，客中長作賈胡留。風流李白三千首，湖海元龍百尺樓。賴有諸君容我拙，狂言不向死前休。（《四佳詩集》卷三）\n《題佛巖寺》：寺在我家西嶺西，同遊諸子手相攜。月林靈籟杜陵宿，古木廻巖李白題。客子不歸斷猿嘯，老僧欲眠幽鳥啼。悠悠塵土渺何處，白雲滿地歸路迷。（《四佳詩集》卷三）\n《演雅贈幾仲四首》其一：翰林豪氣吐長虹，鵬舉雲宵萬里通。鷹出海東看逸翮，馬空冀北有神鬃。文章五色曾呑鳳，妙藝三年已貫蟲。交道敢同鶼比蟨，龍門自幸揖高風。（《四佳詩集》卷三）\n《次韻忍上人見寄六首》其五：清時無事謝君恩，游遍青山訪白雲。月色中霄銀界闊，松聲午枕雪濤喧。求詩日見僧攜卷，問字時逢客叩門。若向匡山尋李白，莓苔猶記去年痕。（《四佳詩集》卷三）\n《再用前韻六首》其三：芙蕖忽忽向秋光，散步池塘納晩涼。酒可百杯思李白，詩非五字愧韋郞。求仙擬問囊中法，濟物何須肘後方。自是聖朝容散拙，五雲宮闕拜明王。（《四佳詩集》卷三）\n《驪興清心樓次外祖權文忠公詩韻》：黃驪往事頗瑰奇，一夜文星會有期。人物百年山色在，長江萬古水流遲。風流玄鶴蘇仙賦，放浪長鯨太白巵。渺我未能陪杖屨，倚樓終日想當時。（《四佳詩集》卷三）\n《讀李白詩》：李白本豪士，風流天地狂。仙骨出煙霞，濁世視粃糠。作詩神有助，飮酒不論量。蕰抱廟堂器，放浪江湖吟。明皇重人物，白衣入翰林。逢迎如綺皓，倚重如周召。玉手調御羹，金鑾草飛詔。英風隘宇宙，氣岸淩侯公。將軍貴一時，天下趨下風。脫靴手浣襪，蹴踏比兒童。功名蠛蠓小，肝膽虹霓騰。沉香飛玉兔，白璧生蒼蠅。浪跡八仙歌，高節東山遊。真訣慕金丹，羽衣尋丹丘。吁嗟士君子，大節明秋霜。胡爲誤逆鱗，萬里流夜郞。難將一時疑，盡祛千載惑。古人稱王佐，公論亦須惜。文章馬相如，開豁東方朔。雄風庶可儔，此外吾不識。蘇子有至評，萬古不可作。（《四佳詩集》卷四）\n《次韻成和仲》：功名早歲吒英雄，一代交遊氣概中。李白有才身七尺，項郞無命眼重瞳。衣香北郭杏花月，船滑西湖菱角風。紗帽藍輿無限興，風流暗與故人同。（《四佳詩集》卷四）\n《述懷》：書生潦倒少知音，只倚雙清跡似心。長日小詩妨大道，或時微醉勝醒吟。生前閑適稽中散，天下風流李翰林。金鴨香銷春夜永，梅花瘦盡月籠陰。（《四佳詩集》卷四）\n《村家四首》其一：葺葺黃茅覆小齋，門前數頃付汙萊。兒童近市求鹽去，親戚同鄕送米來。靈運青山頻蠟屐，謫仙明月且停杯。天機袞袞人多事，白髮春風已作猜。（《四佳詩集》卷四）\n《送金上舍之驪江五首》其五：驪江新漲碧葡萄，少日風流有小舠。李白寺中三日醉，元龍樓上百層豪。斗升何者身長絆，魚鳥依然夢獨勞。何日尋君亦歸去，一杯同舉斫雙鰲。（《四佳詩集》卷五）\n《次韻方斯文文仲見寄五首》其三：男兒慷慨少年時，志節堂堂頗自奇。漢殿幾書方朔牘，夜郞曾詠翰林詩。乾坤納納知音少，身世悠悠行路遲。豪氣看君曾不減，更知吾道不磷緇。（《四佳詩集》卷五）\n《再和五首》其二：重瞻黼袞夢依然，蹭蹬中年事可憐。萬里青雲霄漢上，數莖白雪鬢鬚邊。翰林自愛杯三百，吏部曾驚路八千。骨肉斯文知已在，從今交契可忘年。\n《再和三首》其三：愛酒陶元亮，能詩李翰林。淒涼今世事，寂寞古人心。（《四佳詩集》卷五）\n《初秋三首》其一：捲地西風又一秋，冰盤水簟思悠悠。園林寂靜蟬聲咽，簷幕淒涼燕夢愁。李白有懷空問月，仲宣何處獨登樓。一生自分詩書苦，矻矻窮年未暫休。（《四佳詩集》卷五）\n《李主簿見和復次韻八首》其三：大雅寥寥久不諧，狂瀾旣倒挽難回。文材依舊吾何取，詩運如今子復開。徐穉家聲嗟已負，翰林豪氣尚傳來。相逢袞袞論談地，膽裡虹霓亦狀哉。\n其六：人生薄薄正如紗，不必如今轗軻加。歲月漸看頭上雪，風光時眩眼中花。光焰百年無李杜，峨洋千載有期牙。紅塵蒿目成何事，掃地焚香擬結跏。\n其七：萬事吾今嘆不諧，故人寂寞首重回。何時神武冠能掛，晩歲香山社欲開。李白一杯人影月，淵明三逕去歸來。綠紞金鏁少年夢，料理殘年已矣哉。（《四佳詩集》卷五）\n《次洪日休韻》：力士由來一竪兒，謫仙高調露凝枝。沈香往事渾如夢，空見春風柳學眉。（《四佳詩集》卷七）\n《次金頤叟詩韻》：遠遊雙鬢雪刀騷，聊復詩狂與酒豪。生不慕名齊李杜，死當穿塚近劉陶。西風弓健鳥飛疾，落日帽斜驢背高。客裏怕逢重九節，黃花應笑未登皋。（《四佳詩集》卷七）\n《用前韻寄日休求和五首》其三：浮名擾擾是還非，身世蹉跎只自知。後死劉伶應有鍤，生前太白可無巵。玄花翳眼都緣病，白雪渾頭不爲詩。憶昔江湖行樂處，盤中銀鱠細於絲。（《四佳詩集》卷八）\n《寄李僉樞》其二：憶昔匡山逢李白，一窗風雨夜論詩。至今塔上題名在，復記摩挲幼婦碑。（《四佳詩集》卷八）\n《次陳內翰漢江詩韻》其二：畫船蕭鼓水如藍，坐上天人樂且湛。絶壁緣江連漢北，輕陰拂席近終南。仲宣作賦登樓興，太白題詩倚酒酣。要識溪山留客意，晩風吹雨白毿毿。（《四佳詩集》卷八）\n《次韻李同年次公見寄》其二：造物由來戲劇多，君今蹭蹬爲才華。人情好惡生瘡髮，世事浮沈似水波。李白早知詞吐鳳，江淹已夢筆生花。有嘲宜遣揚雄解，暫蹶霜蹄不是蹉。（《四佳詩集》卷八）\n《再和五首》其二：李白高才世不多，家聲君已擅詞華。妍如翡翠巢紅沼，狀或鯨鯢戲碧波。脚底青雲萬里路，頭邊丹桂兩番花。文章憎命何須怪，自古詩人例必蹉。（《四佳詩集》卷八）\n《四和五首》其五：靄靄君詩態度多，還慚魯縞報瓊華。韓豪李放真同調，陸海潘江隔幾波。筆下龍蛇張旭草，腸中鐵石廣平花。一生苦乏驚人語，老矣詩壇夢亦蹉。（《四佳詩集》卷八）\n《十一日夜與吳居士蔡子休同訪子固家賞蓮聯句遲明還家有作錄示吳君并寄子固》其一：有約同鄰攜手來，荷花月色兩佳哉。誰能解著濂溪說，我獨頻傾太白杯。醉後談論霏玉屑，坐來天地認瑤臺。丁寧有罰依金谷，滿座詩成霹靂催。（《四佳詩集》卷九）\n《又用前韻寄一菴專上人十六首》其十六：樓臺多少有無中，古木回岩寺寺同。我是前身狂李白，題詩醉墨灑晴空。（《四佳詩集》卷十）\n《三和二首》其二：垂老髮無還黑日，逢人眼有暫青時。物情自古多炎冷，世事由來寢盛微。生擬百杯同李白，死當三尺近要離。世間有味閑爲最，獨坐沉吟改舊詩。（《四佳詩集》卷十）\n《三和前韻寄淡叟兼簡洪吏部應五首》其三：睡鴨香銷一炷沈，閑中聊復見天心。無方我學能餐玉，有法人言可鍊金。李杜生前當並駕，期牙死後少知音。殘年自哂平生事，鉛槧區區歲月深。（《四佳詩集》卷十二）\n《夢謫仙詞》：采石仙人騎鯨遊，采石明月空千秋。好詩長留天地間，我不見人空長嘆。我夢昨夜見天真，白晳鬒鬚眉目新。字我使前授一篇，非道非佛非聖賢。我不識字顏甚赬，仙人鼓杖鳴鏗硡。口占一詩進余賡，神叛手顫終不成。仙人嘕然哀我昏，手草瓊詞箋帝閽。帝頷太白分精光，磊落載腹皆文章。我拜稽首謝仙人，仙人不語駕飛輪。悵望行塵獻新詩，喜得吾家寧馨兒。嗚呼仙人不長見，我夢惚怳瞥如電。仙人一去來何時，唯有古今長短詞。（《四佳詩集》卷十二）\n《四和三首》其一：聖代登崇用俊人，蜚英冠蓋九街塵。功名將相夔龍後，人物文章李杜親。禮樂中興百年日，謳歌同樂萬家春。英雄袞袞麒麟上，不用山林一角巾。《四佳詩集》卷十二）\n《讀李白詩》：李白高才世不多，風流曾見八仙歌。沉香亭北花如海，采石江頭月似波。賀老交情松下土，汾陽高義日邊霞。騎鯨一去無消息，千載何人續大家。（《四佳詩集》卷十二）\n《謝岑上人惠雀舌茶》：上人長向山中居，山中樂事知何如？春雷未動蟄未驚，山茶茁茁新芽成。排珠散玉黃金團，粒粒真似九還丹。上人乘興去攜筇，采采已滿蒼竹籠。歸來好汲惠山泉，文武活火聊手煎。香色臭味真可論，開襟爽懷多奇勳。上人遠念紅塵客，十年臥病長抱渴。裹以鷄林雪色紙，題封二三龍蛇字。開緘一一鳳凰舌，輕焙細碾飛玉屑。呼兒旋洗折腳鐺，雪水淡煮兼生薑。蟹眼已過魚眼生，時聞蚓竅蒼蠅鳴。一啜滌我萬古勃欝之心腸，再啜雪我十載沉綿之膏肓。豈但搜盧仝枯腸文字卷五千，亦可起李白錦肝詩句三百篇。畢卓謾向甕底眠，汝陽空墮麴車涎。那如飮此一兩杯，兩腋生翰飛蓬萊。何時青縢布幭拂我衣，尋師去向山中歸。蒲團淨幾紙窗明，石鼎共聽松風聲。（《四佳詩集》卷十三）\n《清寒訪還詩以爲謝》：長安城中三伏霖，出門汨汨泥已深。門前車馬跡如掃，主人獨坐還獨吟。清隱山人道高者，如何愛我如千金。日遣上佐來問訊，有興輒走來相尋。頂戴竹笠足木屐，杖頭酒錢袖詩軸。相對坐我黃茅亭，面目自然肝膽白。有蒲團睡有几憑，有醑則沽有茶喫。陶靖節，遠法師，古人寂寞今何之。昌黎大顛豈無傳，杜甫齊己今有詩。東坡已逝佛印死，我與上人無乃斯。兩人拍手笑一場，情興直到無何鄕。主人况是淡蕩者，非孔非佛非老莊。日月爲眼天地心，風雲爲氣江河量。醉則自醉醒自醒，是非憂樂榮辱生死都兩忘。儘知上人記我真，儘知上人愛我長。上人一來山雨來，上人一笑荷花開。對雨賞花亦不惡，落日晩風真佳哉。上人欲歸苦挽袖，更待月出同徘佪。雖無盧仝六七碗，自有李白三百杯。我報上人著眼看，池水爲漲葡萄醅。（《四佳詩集》卷十三）\n《寄開慶住持一庵》：山中古木老千章，樓閣岧嶤接上方。李白昔題水西寺，杜陵曾宿贊公房。深秋月色侵禪榻，半夜鐘聲殷客床。更欲相尋供軟語，一窗燈火坐焚香。（《四佳詩集》卷十三）\n《三用前韻》其三：少日交遊氣概中，相逢和氣坐春風。謫仙筆陣三千掃，大范心兵十萬容。播譽人間編簡碧，題名天上賜牌紅。榜中宰相多年少，白髮於公獨不公。（《四佳詩集》卷十四）\n《同李藝文題一絶送咸吉李節度同年藝文即節度之弟》其二：文武才高弟與兄，題名同榜一時榮。謫仙筆下三千首，小范胸中百萬兵。金馬玉堂長日事，碧幢紅幙十年情。憑君欲唱塤篪曲，先賀朝廷得俊英。（《四佳詩集》卷十四）\n《安堅萬壑爭流圖》：安生筆法天下無，磅礴一掃水墨圖。中有萬里山嵯峨，元氣曠蕩青模糊。秋風策策霜葉殘，山骨盡露呈峰巒。遙看萬壑明可數，飛泉幾道鳴潺湲。奔崖觸石瀉峭壁，跳珠散玉噴似雪。穿林捎雲走木末，雷霆迅閃箭一捩。狀或震掉聲喧豗，萬騎蹙踏從西來。細或涓滴鳴琮琤，五絃清越餘音哀。或如玉虹揷長空，或如銀漢橫天中。平鋪或見生錦縠，勢激有時成銀峰。山下交流深幾尺，俯視澄澄鴨頭綠。其環無際下無底，明可爲鑑清可啜。安得變作葡萄醅，一飮健倒三百杯。滌我十載紅塵蹤，弱水清涉尋蓬萊。君不見昔時風流李太白，來遊匡廬看飛瀑。好句長留天地間，一洗徐凝詩拙惡。我今見圖開心昏，詞源欲倒三峽源。詩成且莫高聲唫，泓下老龍應驚魂。（《四佳詩集》卷十四）\n《廬山瀑布》：廬阜青堆入紫煙，半空晴雪響飛泉。銀河一派知誰送，天遣蘇仙和謫仙。（《四佳詩集》卷二十）\n《仁山府院君洪相公允成奉使翰天陳內朝鑑有送別詩并序使還鄭河東鄭蓬原申高寧崔寧城諸相公皆有和詩僕亦奉和六首》其三：間氣乾坤挺世英，文星曾與將星明。謫仙才調三千首，小范胸韜十萬兵。雨露金甌尊上府，山河鐵券屹長城。三朝翊亮扶元氣，陶鑄生靈見大平。（《四佳詩集》卷二十一）\n《十月旣望黃花滿開明月政佳獨酌有懷》：月色每向中秋奇，黃花自與重陽宜。今年中秋值雨來，今年重陽花未開。旣負中秋又重陽，我懷欝欝徒悲傷。今夕何夕十月中，黃花自與明月同。對月舉杯泛黃花，人生此樂知如何。君不見，李白對月無此菊，陶潛對菊月不得。古今賢達尙不足，我何爲者兼所欲。問月問花如我無，年年此日莫相辜。我醉我歌我獨酌，黃花無數月不落。（《四佳詩集》卷二十一）\n《五用前韻二首》其一：一曲峨洋古意深，琴軒居士日相尋。相尋沽酒金龜在，賀監心知李翰林。（《四佳詩集》卷二十二）\n《鏡中》：鏡中雙鬢雪嵯峨，遲暮還如謗議何。自笑顛詩狂李白，誰憐多病老維摩。半山雨氣雲邊盡，深院風聲竹外多。頗覺安心是真藥，由來宦海足風波。（《四佳詩集》卷二十八）\n《快晴對月》：一簾風細快晴時，徙倚闌干睡政遲。雲掃長空萬里靜，月當三夜十分奇。生前庾老可無興，醉後翰林宜有詩。天地容吾不寂寞，此時此樂誰得知。（《四佳詩集》卷二十八）\n《次韻李玉如掌令見寄三首》其三：萬事當頭付儘敎，虛名晩節未全拋。鏡中霜雪添雙鬢，陌上風塵顫兩骹。李白黃樓悲去鶴，蘇仙赤壁舞潛蛟。邇來觀物能多少，民物從前是與胞。（《四佳詩集》卷二十八）\n《高同鄰台弱用僕前日述懷詩韻見寄復依韻奉酬三首》其一：菡蓞池塘月一纖，曲闌斜倚捲疏簾。停杯且進謫仙酒，調鼎先思殷佐鹽。靜裏江山真自適，愁邊歲月苦難淹。浮生寂寞憑誰遣，休哂楊雄晩著潛。（《四佳詩集》卷二十八）\n《次韻水州柳上舍孝寬村居詩卷二首》其二：讀君詩律中商宮，法度森嚴議論公。名宦何如時事晩，行藏自信古人同。去年樽酒青雙眼，今日參商赤寸衷。此意翰林應報道，江東渭北思無窮。（《四佳詩集》卷二十九）\n《送禮曹許判書巡察平安道三首》其一：南宮學士總戎權，文武才高一代賢。小范胸中兵十萬，謫仙筆下字三千。旌旗影拂關西月，鼓角聲搖塞北天。鷹眼愁胡應破膽，挽潢不日洗狼煙。（《四佳詩集》卷三十）\n《寄琴同年以詠高靈村舍》：嗟君去國滯南荒，嶺外攻逢淚數行。往事十年三折臂，相思一日九回膓。帝思賈傅召宣室，天故謫仙流夜郞。造物乘除元有數，青雲萬里屬飛黃。（《四佳詩集》卷三十）\n《漢江舟中次蔡子休韻送韓山李太守》：自笑徐邈已中聖，爲送李白將遠行。江南漢北幾千里，陽關三疊無盡情。（《四佳詩集》卷三十一）\n《明日又占廵字作長篇奉寄子休子馨》：二月東風如酒醇，漢江緑漲生玉鱗。蘭舟送客流中流，客行未行酌無廵。當筵雙妓翡翠裙，高歌欲遏青天雲。美酒十年蘭陵香，杯心瀲灧凸十分。盧玉川，李謫仙，高談豪笑能傾筵。蔡邕之子柳州孫，風流醖籍如少年。座中中聖老徐邈，顛狂如舊頭盡白。鯨呑虹吐亦不讓，滄溟欲竭蛟龍怕。嗚呼樂極悲奈何，自古聚散如摶沙。小李別兄泣挽鬚，踟躕不成驪駒歌。山蒼蒼，水悠悠，年年春草生汀洲。人生會合可歡娛，莫作遠遊離別愁。（《四佳詩集》卷三十一）\n《七次蕃仲韻二首》其一：怪底花時雪一簪，緩尋芳草出郊南。水中散作東坡百，月下分成李白三。傳語光陰惜流轉，好憑樽酒博沉酣。行行又近清和節，次第春光入笑談。（《四佳詩集》卷三十一）\n《題家藏裴連八晝》其七“知章鑑湖”：鑑湖麗勝天下少，玄皇勅賜賀監老。風流日日□清遊，回首紅塵跡如掃。知君自信出處奇，高懷雅想無人知。寄語青蓮李居士，金龜換酒復何時。（《四佳詩集》卷四十一）\n《盧宣城宅梅花詩四十首》其三：天獨於梅玉汝成，瑤華珠樹且瓊英，精分太白全身白，氣稟三清到骨清。奎璧分明爲德性，冰霜端的見心情，花中傑似人中傑，可合平生作弟兄。\n其八：槎牙枝幹雪崩騰，仔細相看徹骨冰。白也相逢是詩聖，皎然無奈亦詞僧。算來一段清貧極，吟到三更沆瀣澄。袞袞賞心燒燭看，自天然地瘦稜稜。\n其三十五：至德馨香至性廉，扶輿清淑獨先占。全欺李白徒狂醉，似闢楊朱自謹嚴。花發酷耽忘食肉，子成忙待擬調鹽。玉樓入夜寒凝粟，凍筆題詩已退尖。\n（《四佳詩集》卷四十一）\n《次韻金同年命中見寄四首》其四：詩酒顛狂君白也，風流瀟灑我宗之。卅三同榜幾人在，看到天崩地拆時。（《四佳詩集》卷四十一）\n《子固有和復次韻贈之》：昨日少年今已老，容顔安得鎭長好。花開即賞花，飮必飮無何。君不見李謫仙，豪談復狂言，一年三百六十日長醺。又不見蘇內翰，文章蓋一時，自道銜杯問花期。（《四佳詩集》卷四十一）\n《蓮塘月夜》：晩坐陂塘上，荷花未半開。月從今夜好，風送故人來。欲著濂翁說，休停太白杯。更深渾不寐，星斗共徘徊。（《四佳詩集》卷四十二）\n《送李執義命崇充書狀官赴京》：青蓮居士謫仙老，風流詩酒天地少。今見耳孫玉堂豪，傳家文章五色毛。早登瀛洲妙高躅，歸院寵錫金蓮燭。當時賢相韓魏公，手捧芝匭達帝聰。君爲御史隨使節，膓如鐵石面霜雪。拔劒一笑歌遠遊，何曾剌剌兒女愁。回首北極燕山高，大明日月麗雲霄。星辰環拱白玉京，雙龍殿閣五鳳城。赭袍端拱坐明堂，衣冠環佩鳴丁當。禮樂百年盛當時，滿朝卿相皆皐夔。朝鮮使者如白璧，價重連城傾上國。觀光亦復利用賓，眼高四海空無人。誰知九州外九州，亦有人物非凡流。舉舉君今上寥廓，一舉千里追黃鵠。送君贈之雙錦段，歸來遺我青玉案。梅花如雪柳如金，春風別離相思心。燕市邊頭酒初潑，黃金臺前杏花月。（《四佳詩集》卷四十四）\n《題雙林心上人所藏十畫》其一《廬山飛瀑》：廬山瀑布天下奇，膾炙古今李白詩。又有我家詩不惡，紛紛肉眼那得知。\n其五《李白問月》：青蓮居士謫仙老，獨立風流天地中。舉杯問月月長在，月不落兮樽不空。（《四佳詩集》卷四十五）\n《戲奉李次公》：詩如凝惡傳家法，才不稚賢忝祖風。中聖醒狂吾與汝，謫仙之後今次公。（《四佳詩集》卷四十五）\n《花石亭》：花石亭上雲千秋，花石亭下江自流。花石主人謫仙後，風流詩酒能箕裘。主人何年此卜築，無奈青氊舊別業。不是李願盤之中，定是德裕平泉宅。主人早策青雲勳，急流勇退歸田園。江山風月作知己，過眼簪紱如浮雲。亭中四時花滿開，紅白熳爛雲錦堆。亭前流水去悠悠，緑漲恰似葡萄醅。有時乘興泛輕舠，蘭槳桂棹截江濤。中流泛泛縱所如，豪談轉雷驚龍蛟。把酒對月月色多，月不落兮江無波。左招黃鶴右白鷗，蠛蠓人世於吾何。嗟君此樂無人知，如君明哲今古稀。我亦菟裘在長湍，十載欲歸今未歸。安得風帆破巨浪，載酒萬斛一相訪。鯨呑轟飮醉如泥，高歌兩腳鼓雙舫。（《四佳詩集》卷四十五）\n《寄武靈柳君參判尹君》：南望多時憶兩君，暮雲春樹思紛紛。莫辭甫白詩相和，宜復伶潛酒策勳。林泉雅興濃於粥，廊廟虛名薄似雲。明日鳴騶當入谷，北山猿鳥莫移文。（《四佳詩集》卷四十五）\n《次韻武靈見寄三首》其三：此心端不負天君，自笑如今嘆白紛。承乏巖廊慚不分，叨參盟府復何勳。閑思靈運登山屐，靜愛陶潛出岫雲。杜老尋常憶李白，一樽何日細論文。（《四佳詩集》卷四十六）\n《題永川卿畫八首》其二“李白問月”：沉香亭北牡丹香，立賦清平光焰長。時復舉杯問明月，月應知我謫仙狂。（《四佳詩集》卷四十六）\n《更登妙高峰》：又攜筇杖上崔嵬，萬壑千岑次第開。歲月已隨黃鶴去，煙波長送白鷗來。半邊落照紅於燒，三面澄江緑染苔。卻恨才非李太白，無詩得似鳳凰臺。（《四佳詩集》卷五十）\n《三用前韻三首》其一：戀主君時瞻魏闕，憶兄我日望開京。高山流水期牙趣，北樹東雲李杜情。繞屋青巒長偃蹇，捲簾白月轉分明。閑中身世渾無管，春去秋來慣送迎。（《四佳詩集》卷五十）\n《懷古三首》其一：青蓮居士謫仙老，黃菊主人逃世翁。嗜酒嗜詩兩無敵，高名獨立天地中。（《四佳詩集》卷五十）\n《送金堤崔太守》其二：爲送崔秋浦，慚非李白詩。去年纔邂逅，今日又分離。爲郡鳴琴日，還鄕衣錦時。參商將六載，知復費相思。（《四佳詩集》卷五十）\n《閑吟》：北牖閑情歸坦腹，東山雅興入支頤。高唫未夢江淹筆，半醉時成李白詩。（《四佳詩集》卷五十）\n《小院》：小院深深春晝長，感時觀物思微茫。廉纖細草安排長，點綴幽花斷續香。歲月悠悠詩滿篋，乾坤蕩蕩酒盈觴。無人知我平生興，李白風流杜甫狂。（《四佳詩集》卷五十一）\n《睡起有作》：狂謀謬算又殘年，身世陶然北牖眠。萬事堪驚雙鬢改，一生何事百憂煎。已成王粲登樓賦，欲和謫仙問月篇。桃李滿園香雨過，賞春何惜費千錢。（《四佳詩集》卷五十一）\n《醉時歌》：百年三萬六千日，一日亦復十二時。三萬六千十二時，有酒不飮知何爲。李白日傾三百杯，風流豪氣由天真。哀哉屈平非達者，一生長作獨醒人。（《四佳詩集》卷五十一）\n《福慶歸廣州因憶望月峰》：幾回攜杖上高丘，終日登臨汗漫遊。不見江流水窮處，卻疑天與山盡頭。千年往事思黃鶴，十載深盟到白鷗。李白後身空愛月，一樽行樂亦風流。（《四佳詩集》卷五十一）\n《閱久稿》：天教老子好吟哦，詩律慚非作大家。李杜雄深希者少，島郊寒瘦奈吾何。病餘自笑焚書稿，老去都無夢筆花。且可生前聊遣興，他時瓿醬不須嗟。（《四佳詩集》卷五十二）\n《詠李白》：天上英靈太白分，風流人物古無聞。承恩翰苑才尤健，高調沉香酒半醺。吐鳳詞華掀宇宙，騎鯨豪氣照乾坤。玉樓記罷歸來未，采石江頭日欲曛。（《四佳詩集》卷五十二）\n《讀李白<清平調>》：風流誰似謫仙才，天子呼來醉似堆。高調清平擅今古，沉香亭北牡丹開。（《四佳詩集》卷五十二）\n《三用前韻》：名本皆虛譽，詩難作大家。供閑惟有睡，遣興莫如我。李白一杯酒，盧仝三碗茶。故人皆寂寞，今我鬢先華。（《四佳詩集》卷五十二）\n《對月》：龍鍾烏帽顫西風，坐對冰輪輾碧空。李白風流一杯酒，詩成半醉半醒中。（《四佳詩集》卷五十二）\n《書文翰類選後》：雅頌遺音久矣亡，中間荒怪笑蒙莊。賈生對策鳴隆漢，韓子文章擅盛唐。詩道中興推李杜，詞場獨步數歐黃。餘芳剩馥今猶在，誰繼前賢更發揚。（《四佳詩集》卷五十二）\n《草書行贈金子固》：二張已逝右軍非，章草稱聖天下稀。中間作者多似雨，家鷄野鶩不須數。君從何處得草訣，筆畫超詣頗奇絶。如今爲我書數張，風雨颯爽生中堂。鸞翔鳳翥蛟龍躍，玉樹交柯纏鐵索。一肥一瘦骨肉均，飛動變化驚鬼神。不必學顛長史濡頭醉狂突，不必見公孫娘技劍舞混脫。下視崔杜爲僕奴，直與衛素爭並驅。四佳老人非具眼，得之朝夕作珍玩。君不見李太白草書行，一爲懷素揚名聲。又不見杜子美草書詩，更爲張旭能發揮。我欲鋪張爲君歌，才非李杜知奈何，才非李杜知奈何。（《四佳詩集》卷五十二）\n《書拙稿後》：僕少有詩癖，凡歡娛悲慽，寓目屬耳，一於詩發之。有書於稿者，有不書者，不知其幾。今搜閱舊稿，已萬有千首，猶不廢日課。誰知不切於時，無益於後，亦不自已。癖之甚一至於此，嗚呼悲哉！\n刪後無詩繼亦難，何人今古擅詞壇。杜陵名續風騷後，李白才高天壤間。陸海潘江皆婢膝，郊寒島瘦亦兒顏。我今萬首將何用，畢竟誰家羃醬看。（《四佳詩集》卷五十二）\n《用安陰詩韻》：百歲光陰晴復陰，當頭細事怕臨深。一生疏懶嵇中散，萬古風流李翰林。老病尊前花翳眼，功名鏡裏雪盈頭。十年空草歸來賦，何用區區學越吟。（《四佳詩集》補遺卷一）\n《安堅萬壑爭流圖》：安堅筆法天下無，磅礴一掃水墨圖。中有萬里山嵯峨，元氣曠蕩青糢糊。秋風策策霜葉殘，山骨盡露呈峰巒。遙看萬壑明可數，飛泉幾道鳴潺湲。奔崖觸石灑峭壁，跳珠散玉噴似雪。穿林捎雲走木未，雷霆迅閃箭一捩。狀或震掉聲喧豗，萬騎蹙踏從西來。細或涓滴鳴琮琤，五絃清越餘音哀。或如玉虹插長空，或如銀漢橫天中。平鋪或見生錦𣪺，勢激有時成銀峰。山下交流深幾尺，俯視澄澄鴨頭緑。其環無際下無底，明可爲鑑清可啜。安得變作萄萄醅，一飮健倒三百杯。滌我十載紅塵蹤，弱水清淺尋蓬萊。君不見昔時風流李太白，來遊匡廬看飛瀑。好句長留天地間，一洗徐凝詩拙惡。我今見圖開心昏，詞源欲倒三峽源。詩成且莫高聲吟，泓下老龍應驚魂。（《四佳詩集》補遺卷一）\n《讀李白詩》：李白騎鯨不復還，明珠萬斛散人間。英雄今古知多少，幾個詩家見一斑。（《四佳詩集》補遺卷一）\n《次百祥樓韻》：地靈人傑兩相宜，星使遙臨又一奇。芳草晴川崔灝句，白雲黃鶴謫仙詩。梅花吐白春猶早，蓮燭搖紅夜政遲。聚散由來元有數，東雲北樹幾相思。（《四佳詩集》補遺卷二）\n《次登舟韻》：晚棹樓船故故移，朝天石畔浿江西。永明浮碧登臨地，古木回巖李白題。（《四佳詩集》補遺卷二）\n《次和陳黃門韻》：雪餘乘興復登樓，霽景撩詩豁兩眸。司馬奇遊增跌宕，謫仙絶唱更風流。江山萬里歸圖畫，民物千家樂穡疇。若對使星詩又酒，人生不要鶴錢州。（《四佳詩集》補遺卷二）\n《次韻正使朝鮮雜詠十首》其五：津流何太急，太急不可臨。公乎無渡河，渡河煙沉沉。良人去騎鯨，青鳥無來音。紅顏隨以逝，一一愁人心。我聞箜篌引，浪浪霑我襟。珍重霍里子，聲名橫古今。謫仙不可作，聊效西崑吟。（《四佳詩集》補遺卷二）\n《昨承和韻相別日逼情不自勝又和元韻以抒下情》其五：文章李杜筆陽冰，端合瀛洲十八登。逃酒敢期蘇晉佛，留衣曾笑退之僧。千軍詩陣能摧岳，三峽詞源可倒澠。他日八珍天上宴，倘能記我海東菱。（《四佳詩集》補遺卷二）\n《贈守伊上人序》：韓退之、柳宗元，皆名儒也。宗元在柳州嗜浮屠法，退之書以訾之，宗元爲文以辨之。其所以辨之者，辨其不惑於浮屠之說耳，然尙有取之之辭。退之旣訾宗元，其在潮州，與大顛相善，或者之訾退之，如退之之訾宗元。退之亦爲文以辨之，其所以辨之者，辨其不惑於浮屠之說耳，未嘗有絶之之辭。退之、宗元，夫豈怵於浮屠氏禍福之說者哉？蓋浮屠氏清淨淡薄，遺外聲利，不逐逐於世，拘拘於俗，其寡欲養心之說，與吾儒相似。吾儒者雖不惑於其說，不甚斥之；不甚斥之，則引而進之；引而進之，則與之相從；與之相從，則雖訾曰嗜浮屠，可也。然其所以嗜之者，非心也，跡也；非跡也，勢也。退之、宗元，斯文之傑然者，尙有是訾，况不及二子者乎？居正嘗讀孟子書，有曰：“能言距揚、墨者，聖人之徒”。子朱子亦曰：“佛氏之害，甚於揚、墨”。予持此論久矣，雖不能闢之坦如，予豈佞於佛者哉？然自八九歲時，擊蒙於浮屠氏，中間負笈遊山者十有餘載。釋褐以後，賜假讀書於山房者又數年。日與交從者，浮屠氏而已。若必待孔、孟、顏、曾之徒，然後論道義；班、馬、賈、董，然後論文章；李、杜、蘇、黃，然後論詞賦。一以釋氏爲非吾道，斥焉外之，則吾之喙無日可開矣。其在幽閑寂寞之濱，得遇浮屠氏，能不跫然躍然而喜者乎？予於是與浮屠交從者，殆半於曹溪。况退之、宗元在於遷謫之中，其所交遊者，不過一二釋子，非予遍交曹溪者之比。予之受訾，可量乎哉？嗚呼！自從浮屠遊，不三四十年，零落如星，至今相從者，道庵成上人。庵之徒曰守伊，予甚嗜愛之，嘗求名字說。予曰：聞西域有伊字，其爲字三點，如中國下字草書。《涅槃經》曰：“所謂三點者，爲菩薩眼，爲命根，爲頂門”。又曰：“守伊者，守法身、般若、解脫三德之謂”。然予於釋氏書，不深究討索之，敢爲上人强說乎？姑書吾儒有取於釋氏，而不甚絶之之辭。然退之、宗元爲文以辨其訾，而予不甚辨者，退之、宗元之辨，足以祛訾者之惑，而實非惑於浮屠氏者也。予故曰：退之、宗元之嗜浮屠，非心也，跡也；非跡也，勢也。予之嗜浮屠者，亦退之而已，宗元而已。（《四佳文集》卷四）\n《觀光錄序》：予嘗見古人評司馬子長者曰：“子長以疏宕之氣，極天下之大觀，故文章變化無窮。觀長淮大江驚濤駭浪，則其詞奔放浩漫；觀洞庭彭蠡涵混呼吸，則其詞停滀淵深。之齊魯鄒嶧而溫重典雅，之三閭沅湘而悲憤傷激。其狀勇也，得之劉項之戰塲；其峭拔也，得之巴蜀之劍閣。”予竊自疑曰：“文章者，氣也，時運也。氣稟於天，有清濁粹駁之殊，故發於詞者有工拙高下之異。如李、杜自李、杜，韓、柳自韓、柳；王、韋止於平淡，郊、島局於寒瘦；元、白之不可爲劉、許，梅、黃之不可爲歐、蘇，安能因所睹覽，而遽變其氣乎？况文章關乎時運之盛衰，如元不宋，宋不唐，唐不晉魏，晉魏不漢秦，安能因所睹覽而猝變時習乎？其論子長者，特狀其遊，奇其氣，形容文章之發越耳。非子長之文奇於遊，不奇於不遊也。頃年。居正奉使朝京，道遼霫，由閭碣，歷幽薊，直造乎燕都。睹夫山河土宇之緜曠也，城郭宮室之壯麗也，禮樂典章之明備也，衣裳舟車之會同也，所見無非瑰偉絶特。而居正之形於詩歌者，不失之纖弱，則失之澁僻；不失之萎薾，則失之粗厲，何嘗因所覩覽，而少有變化者乎？益信文章之氣之習之未易猝變也。”予持此論久矣。今見三君子《觀光錄》，自漢都曁燕山，往還八九千里。觸於目、感於心者，一皆發於詩。其老健也，如幽燕宿將，氣雄勢狀；其快迅也，如漁陽突騎，風飈電閃。或縱橫榼椑，如蘇、張辨士；從容法律，如漢庭老吏。其清圓也，如銅丸走阪；其美藻也，如芙蓉出水。其洞盪倐翕，則如鯨波蜃市，魚龍遊戱；其豪爽道峻，則如危巖絶壁，鷹隼飛翥。備全衆體，愈出愈奇。然後知古人論子長者不誣，而居正之所見者非也。嗚呼！以一子長，萬里獨遊，文章變化，如是其無窮。况今豪峻如崔侯，溫醇如李侯，清新如成侯，皆一代臣擘也，政當聖天子混一函夏。文物全盛之時，並駕齊驅於中原，所見益富，所聞益高，塤篪迭奏，宮商自協。其跌宕之氣，誠不讓於子長矣。而奉使觀光，朋友相長，又非子長之所能及也。居正亦有《北徵稿》三百篇，當其時，雖欲覯縷，如雕脂刻冰，無所施巧，邊幅自窘矣。其視《觀光錄》，真所謂“珠玉在傍，覺我形穢”者矣。予狀三君子之遊之氣之文，書此弁其首，蒼龍丙申。（《四佳文集》卷四）\n《騎牛先生贈<玩易齋詩>序》：居正嘗從先生長者，聞騎牛李文節公有耆艾宿德，晚節居閑，優遊翰墨，日與獨谷成文景公、郊隱鄭文定公往復酬唱，風流雅想，爲一代斯文之領袖。文節平生以文章自任，爲詩文清瘦簡淡，擺落塵俗，得古人之體。玩易齋姜戴敏之學，出於文節。戴敏早以豪邁之才，不事媒進，肆意於文章，諸子百家，靡不搜括。晚年遭遇，有大設施，其發爲詞藻者，高古簡潔，筆法精詣，得江左法。公之二子，伯氏景愚，仲氏景醇，皆居正同年執友。居正以父視公，公亦以子視居正。嘗從伯仲氏得《玩易齋稿》而讀之，至味淡泊，不假雕琢，如周鼎殷彝，古貌大存。予以謂公之詩文，非今之詩文，即古之詩文也。自後居正評論近代人物，必推兩先生爲首，人不敢異議者，蓋公論也。一日，景醇氏持騎牛贈玩易齋一詩示居正，求一言。居正平生仰慕兩先生如泰山北斗，其於著述，雖片言隻字，不啻拱璧。今讀是篇，如侍兩先生杖屨，獲聞謦咳，予欲無言，得乎？居正嘗讀《春秋傳》，列國大夫其於交際相與之間，皆賦詩以見其意，如角弓、嘉樹之傳是已。朋友相贈，起於漢之蘇、李，盛於魏、晉，極於唐、宋，然皆出於親戚故舊邂逅酬酢之間，能知音相得，感會神交者，百無一二。後之論者，以“江東”、“渭北”之句爲李、杜神交，以蚷蛩之篇、雲龍之詩爲韓、孟知音。歐陽公贈梅都官詩曰：“梅窮獨我知，古貨今難賣”，則謂之知音亦可也。今以文節、戴敏交際之厚，贈遺之勤，而益有感於李、杜諸公神交知音者，非偶然也。予豈可以他求吾兩先生哉？景醇氏詩禮傳家，雖殘稿剩馥，殷勤護惜至此，豈非可喜也哉？丁酉。（《四佳文集》卷六）\n《獨谷集序》：文運之於時運，相爲表裏而有升降，蓋光岳氣全而人才盛，人才盛而雅音作，文辭之與政化，乃流通無間矣。我國家之始興，天地運盛，異才間出，當時以文鳴世者，皆勳臣碩輔，如三峰鄭先生、浩亭河文忠公、松堂趙文忠公、獨谷成文景公、星山李文景公及我外祖陽村權文忠公，皆以雄偉傑出之才，遭遇顯隆，功烈炳煒，其發而爲言語文辭者，舂容博大，有治世之音。嗚呼，豈特文章而已哉！三峰、陽村集盛行於世，餘皆散逸不傳，爲博雅君子惜之。今平安監司金公連枝，獨谷外甥也，欲壽遺稿，屬居正序。嘗聞世之談公者皆曰：“公姿相瑰奇，氣度豪邁，風流文彩，逈出塵表，人望爲神仙”。又或擬之曰：“公詩酒跌宕學太白，真草妙絶法羲之，功名終始比白傅”，聞之未嘗不拱手加額。公早仕高麗，已躋顯膴，及相我太宗，有佐命勳，入居廊廟，利澤聲名之加，時見後者。吁，甚盛矣！詩之傳不傳，何足論哉！然詩非徒詩也，心之發，氣之充，辭之達，而讀其詩可以知其人。今是編氣雄以放，詞贍而麗，不屑屑於雕篆，而精采爛然可喜，非他文人詞士安一字下一句苦心撚鬚者之比也。抑因是概見公道德之高，勳業之盛，文章之富，而能鳴一代之盛者矣。詩果傳不傳乎？後之論時運者，蓋亦於是有徵。景泰七年蒼龍丙子下澣。奉正大夫成均館司藝藝文應教達城後人徐居正剛中謹序。（《四佳文集》卷六）\n《太虛亭集序》：古人有言：死而不朽者三：立德、立功、立言也。夫立德、立功，人所難必，至於立言，亦豈易哉！六經，吾無間然矣。鄒夫子旣沒，立言者少；至西京，董江都、賈太傅以古文唱之，司馬遷、班固繼之；後得楊雄氏、劉向氏、王通氏，作者相承；唐有韓吏部、柳柳州、杜少陵、李謫仙；宋有歐、王、黃、蘇；元有楊、虞、揭、范，皆稟光岳精英之氣，敷爲文章，雄蓋一時，名垂百代，雖謂之不朽可也。寧城崔先生，早有大志，博檢羣書，涵養精熟，發而爲文者，亦復奧妙，名聲已挺於諸輩中。宣德甲寅，世宗臨雍策士，先生褎然爲大魁，擢入集賢殿，陪侍經幄，昵被知遇，在鑾坡者十七年，盡閱中秘書，淹貫今古，集文章之大成，獨步當時。文宗即位，眷注亦隆，爲諫大夫，爲承旨，常兼館職。及佐我世祖，再參勳盟，位尊台鼎，正當作新文運之日，自任斯文製作之責，五經、四書口訣、經國大典等編，皆所纂定也。逮我聖上臨御，又策勳烈，再入相，左右贊襄，恢弘文敎，撰世祖、睿宗實錄，皆爲總裁。屢掌文圍，得人亦盛，爵位愈高，而文名益重。凡朝廷雄文大冊、事大表箋，皆出其手。他如公卿碑碣，官署寺院，紀功載績者，與夫一時四方求文字者，得公片言隻字，如獲拱璧而珍寶之。居正，先生妻弟也，初歸我家，居正年方志學，親承指誨，獲聞緖餘。後十載，亦登第被選，濫側諸先生之後，盜竊文墨虛名。及先生入相，猥以不才，忝主文衡，揆分則踰，皆先生之賜也。先生平生以詞章爲無用空言，雖有著述，鮮存其稿。先生旣沒，嗣子永潾、永灝於褎集，得詩文若干，未及彙集，相繼淪逝。居正竊念如先生之文章，不可泯滅無傳，謹會粹成編如左，欲序弁其首，則痛念先生存沒，悲不自勝，何能措一辭乎？然聞世之評先生之文者曰：先生天分至高，學力亦到，方其得意，肆筆成章，浩乎若長風驅帆順流而下也，閃乎若騕褭騰驤薾雲而上也，瑩乎若干將、莫耶光刃畢露也。其體裁雄渾峻狀，沉欝淵深，雖富而不侈，雖覈而不鑿，雖奇而不崛，尤精於騈儷，深得陸宣公文法，真可謂奇偉不凡之才矣。其所以立言不朽，又何讓於向之數君子者乎？抑聞之，立德之謂學，立言之謂文，言之成章者，亦有功於斯文者也。德也，功也；言也，三者相因，一而已矣，豈非學問之極功，作者之能事乎？今序先生之文，以此并論之，大雅君子，其必有取捨者矣。先生諱恒，字貞父，太虛亭其號也。（《四佳文集補遺》卷二）\n陳司諫澕“雨餘庭院簇莓苔，人靜柴扉晝不開。碧砌落花深一寸，東風吹去又吹來。”砭者曰：“落花稱深一寸，似畔於理。”予曰：“趙退庵曰‘蒲色青青柳色陰，今年寒食去年心。醉來不記關河夢，路上飛花一膝深。’其曰一膝，則又深於一尺矣。况太白詩‘燕山雪花大如席’，又曰‘白髮三千丈’，蘇子瞻詩‘大繭如甕盎’，是不可以辭害意，但當意會爾。近得《甘露集》，乃宋僧詩也。其詩云‘緑楊深院春晝永，碧砌落花深一寸’，與陳句無一字異，古之人亦有是語矣。”（《東人詩話》卷上）\n詩當先氣節而後文藻，夏文莊公疏《試垣詩》：“殿上袞衣明日月，硯中旗影動龍蛇。縱橫禮樂三千字，獨對丹墀日未斜。”果魁，天下評者譏其自負。鄭狀元知常詩“三丁燭盡天將曉，八角章成桂已香。落月半庭人擾擾，不知誰是狀元郎”，大有文莊自負氣象。文莊功名富貴雖卓然一時，而立朝大節多有可議者，如鄭者又何足論哉？嘗見韋永貽《試罷》詩：“三條燭盡鐘初動，九轉丹成鼎未開。明月漸低人擾擾，不知誰是謫仙才。”“鄭詩”亦大蹈襲。《東人詩話》卷上）\n古人作詩，無一句無來處。李政丞混《浮碧樓》詩：“永明寺中僧不見，永明寺前江自流。山空孤塔立庭際，人斷小舟橫渡頭。長天去鳥欲何向，大野東風吹不休。往事微茫問無處，淡煙斜日使人愁。”一句二句本李白“鳳凰臺上鳳凰遊，鳳去臺空江自流”，四句本韋蘇州“野渡無人舟自橫”，五六句本陳後山“度鳥欲何向，奔雲亦自閑”，七八句又本李白“總爲浮雲蔽白日，長安不見使人愁”之句，句句皆有來處，妝點自妙，格律自然森嚴。（《東人詩話》卷上）\n詩不蹈襲，古人所難。李文順平生自謂擺落陳腐，自出機杼，如犯古語，死且避之。然有句云“黃稻日肥雞鶩喜，碧梧秋老鳳凰愁”，用少陵“紅稻啄餘鸚鵡粒，碧梧棲老鳳凰枝”之句。又云“洞府徵歌調玉案，教坊選妓醉仙桃”，用太白“選妓隨雕輦，徵歌出洞房”之句。又云“春暖鳥聲碎，日斜人影長”用唐人“風暖鳥聲碎，日高花影重”之句。以李高才尚如是，況不及李者乎？（《東人詩話》卷上）\n文章所尚隨時不同，古今詩人推李杜爲首。然宋初楊大年以杜爲村夫子，酷愛李長吉詩，時人效之。自歐蘇梅黃一出，盡變其體。然學黃者尤多，江西宗派是已。高麗文士專尚東坡，每及第榜出，則人曰：“三十三東坡出矣。”高元間，宋使求詩，學士權適贈詩曰：“蘇子文章海外聞，宋朝天子火其文。文章可使爲灰燼，千古芳名不可焚。”宋使嘆服。其尚東坡可知已。（《東人詩話》卷上）\n太白《潯陽感秋》詩：“何處聞秋聲，蕭蕭北窗竹。”東坡《漱玉亭》詩：“高嵓下赤日，深谷來悲風。”能寫即境語。印學士份《秋夜》詩：“草堂秋七月，桐雨夜三更。欹枕客無寐，隔窗蟲有聲。”其清新雅絶不讓二老。（《東人詩話》卷下）\n栗亭尹文貞公澤退居錦州，壽八十餘，寄黃檜巖詩：“少年花下醉沉香，立進清平光焰長。潦倒如今看武庫，唯餘紫電與青霜。”語意穠贍雄麗。獨谷訪騎牛李文節公行不遇，有詩云：“德彝不見太平年，八十逢春更謝天。桃李滿城香雨過，謫仙何處酒家眠。”詞語豪宕俊逸。可想二老襟度。（《東人詩話》卷下）\n延祐間，一齋權侍中、益齋李侍中同登南州多景樓，益齋曰：“昔王荊公、郭功父同登鳳凰臺，次李白詩韻，功父詩名由是大播。今吾二人雖才非王郭，同逰勝地，不可無詩。”一齋忻然。各用古韻賦一篇。益齋詩：“楊子津南古潤州，幾番歡笑幾番愁。佞臣謀國魚貪餌，黠吏憂民鳥養羞。風鐸夜喧潮入浦，煙蓑暝立雨侵樓。中流擊楫非吾事，閑望天涯范蠡舟。”一齋詩：“北固登臨望潤州，一樽難洗古今愁。浪奔江勢猶含怒，國破山顏尚帶羞。淮海風煙連古壘，金焦鍾鼓殷岑樓。憑誰與問興亡事，唯有沙鷗近葉舟。”洪武年間，鄭圃隱入朝，又登多景樓，有詩：“欲展胸中氣浩然，須來甘露寺樓前。甕城畫角斜陽裏，瓜浦歸帆細雨邊。古鑊尚留梁日月，高臺直壓楚山川。登臨半日逢僧話，忘卻東韓路八千。”春亭卞先生嘗曰：“圃老豪邁峻狀、橫放傑出氣象，概於是詩見之。”（《東人詩話》卷下）\n《牧隱詩精選序 達城君徐居正》：光岳之氣，鍾於人而爲文章。文章者，間世而或作，作則魁然傑然，卓爾不群矣。漢之文盛於賈、董、馬、班；唐之文極於李、杜、韓、柳；宋有歐、蘇、黃、王；元有楊、虞、揭、范，此皆魁然傑然，間世而卓立者也。吾東方古稱詩書之國，以文章鳴世者，代不乏人。乙文德鳴於高句麗，薜聰、崔致遠鳴於新羅。高麗氏開國，文治大興，金文烈富軾、鄭諫議知常唱之於前，陳補闕澕、李大諫仁老、李學士奎報、金員外克己、林上舍椿、齊名一時，一詩道之中興也。益齋李文忠公復起而振之，稼亭李文孝公繼之。先生，稼亭之子，益老之門弟，其文章有家法淵源之正。早擢元朝制科，周旋翰院，所得益深。斂而東還，敷爲文章，措諸事業，譽望蔚然。元學士歐陽文忠公嘗一見先生，深加器重，有“海外傳鉢”之句，先生之名，隱然聞於天下。蓋先生之文，本之以六經，參之以史漢，潤色之以諸子，鼓舞動蘯，滃然而爲雲雷，爛然而爲星斗，霈然而爲江河，躍然而爲龍虎，變態無窮，如晴躋終南，衆皺前陳，不暇應接者矣。一時文人才士，洽然宗之，薰然浸鬱，雄峻如鄭圃隱，簡潔如李陶隱，豪邁如鄭三峰，典雅如權陽村，皆不出先生範圍之內。豈非魁然傑然，間世而卓立者乎？况先生功名道德之盛，冠冕一時，獨文章乎哉？先生遺稿總若干卷，冢孫文烈公諱季甸，採五七言古律詩，分門類聚，爲《精選》六卷。曾孫府尹諱封，將繡於梓，屬居正序。竊嘗以謂先生之於詩，不凝滯於一，衆體皆備，有雄渾者，有麗藻者，有沖澹者，有峻潔者，有豪以贍者，有嚴以重者，有奧而深者，有典而雅者，當合全集而觀之，可以想富哉之氣象，復何事於《精選》哉？然先生之詩，雖本經史，法度森嚴，而亦復縱橫出入於蒙莊佛老之書，以至稗官小說，博採不遺，是以末學謏聞，開卷茫然，有望洋之嘆，此《精選》之不得不編也。自有詩家以來，推杜甫爲首，騷人雅士，皆祖而尙之，惟其詞深意奧，病於難讀，不得無待於鄭鼐、虞律之精選也。今先生之詩，深奧亦至，文烈之勤於《精選》者，得非鄭鼐、虞律之遺意耶？嗚呼，先生詩書之澤流及者遠，文烈以文章事業鳴國家之盛，府尹早擢黃甲，遍歷台閣，將有斯文之責之重，能不墮乃家箕裘之業，傳文章之正印也必矣。噫！盛矣哉！（《牧隱集》附錄）"
  },
  {
    "type": "poet_entry",
    "poet_name": "李承召",
    "poet_background": "李承召（1422-1484），字胤保，號三灘。謚號文簡。世宗二十九年（1447）狀元及第。歷任集賢殿副修撰等職。曾兩次出使明朝。今存《三灘集》。",
    "poems": "《秋日與友人小酌百家衣體》：昨日少年今白頭，許渾。 傷春未已復悲秋。戴叔倫。 勸君更進一杯酒，王維。 與爾同銷萬古愁。李白。（《三灘集》卷一）\n《次北京八景詩》其七：“盧溝曉月”：平沙渺渺水悠悠，露洗長空欲變秋。萬里扶桑回曙色，一輪明月浸江流。青蓮坐久停杯問，赤壁風高與客遊。千古儒仙遺興在，呼兒更典鷫鸘裘。（《三灘集》卷八）\n《題畫屛》其七：“黃鶴樓”：仙人乘鶴飛上天，黃鶴名樓自此傳。曾聞太白已槌碎，那得崢嶸入眼前。（《三灘集》卷九）\n《題婿李學正家藏八畫》其五：“太白邀月”：采石江頭艤酒舡，更邀明月上青天。雖然江月兩奇絶，爭是金鑾殿上仙。（《三灘集》卷九）"
  },
  {
    "type": "poet_entry",
    "poet_name": "金宗直",
    "poet_background": "金宗直（1431-1492），字季昷、孝盥，號占畢齋。謚號文忠。世祖五年（1459）文科及第。歷任工曹參判等職。朝鮮王朝前期儒臣、士林派首領。今存《占畢齋集》《青丘風雅》《遊頭流錄》《堂後日記》《彝尊錄》等。",
    "poems": "《東武吟擬太白樂府》：朝歌少年行，暮爲東武吟。朝暮聲激烈，鄰里爲和音。不知者笑我，知者惻我心。士生天地間，君親恩義深。忘義即忘恩，幾何不獸禽。我有一畝宮，縹渺凝川潯。蚍蜉尙適垤，栖栖意靡任。華山不忍訣，旅食久滯淫。慈母附書至，爾無戀故林。胡將紕繆策，明時空陸沉。苟得三釜養，是亦吾曾參。服膺更激昻，流淚何涔涔。先容旣乏人，天意又難諶。同門盡融顯，無地傾胸襟。春暉不啻負，夙志墮莫尋。城中三伏暑，緖風吹霪霖。北市換斗粟，老婢悲紬衾。突有濕薪煤，一日不再黔。泥塗滿坊郭，何處訪盍簪。形神每鬱鬱，日月但駸駸。商歌徒自苦，衢樽難得斟。攜持五羊皮，曷售雙南金。拾穗有林類，抱甕有漢陰。江海可固窮，迫興誰能禁。（《佔畢齋集》卷一）\n《恭和御製狎鷗亭詩》其二：歸去非縁退急流，山河終始鬢成秋。依依魚鳥親三老，漠漠雲煙近十洲。樹下每拋消日局，茅間閑閣濟川舟。長安咫尺何勞望，李白當年枉自愁。（《佔畢齋集》卷十四）\n《同前代人作》其五：海口山橫目始窮，偸閑相伴釣魚翁。子安一筆雄文就，李白三杯大道通。員嶠方壺招羽客，清風明月倩詩工。有時款款移雙槳，薄晚維舟蘆葦中。（《佔畢齋集》卷十九）\n《過葦嶺》：平生愛誦子安詩，葦嶺千重到校遅。今日笠巖山下憶，謫仙曾道水車奇。陶隱詩：“熊津青一抹，葦嶺翠千重”。又李白詩：“秋浦千重嶺，水車嶺最奇”。（《佔畢齋集》卷二十二）"
  },
  {
    "type": "poet_entry",
    "poet_name": "金孟性",
    "poet_background": "金孟性（1437-1487），字善源，號止止堂。成宗七年（1476）別試文科及第。歷任吏曹正郎等職。今存《止止堂詩集》。",
    "poems": "《次韻》：杜陵清趣得天真，信手成章妙入神。已見文光長萬丈，誰知筆力斡千鈞。聲名猶在謫仙右，才思猶堪子建親。獨恨青衫空白首，儒冠政坐誤人身。（《止止堂詩集》）"
  },
  {
    "type": "poet_entry",
    "poet_name": "洪貴達",
    "poet_background": "洪貴達（1438-1504），字兼善，號虛白亭。謚號文匡。世祖七年（1461）別試親策科及第。歷任左參贊等職。參編《世祖實錄》，今存《虛白亭集》。",
    "poems": "《題成仲淹氏詩卷後》：天之賦於物，率不全其能，是故與之角者弱其齒，傅之翼者兩其足，馬之走者劣於步，儒能文者短於詩。如有角而又齒，翼而又足，走又能步，詩又能文者，則是人物中之特異者，而吾又未之見，試於成氏子得之。辛亥秋，余忝祭酒於國子，旣上官三日，用國典合斯文諸老課試儒生，命題以箋文，仲淹氏之作，裒然爲舉首，工四六者也。後於館中月課累作賦，飄飄然皆有淩雲之氣，雄詞賦者也。作仲尼、顏子所樂何事論，其第出人加一等，能作文者也。余固奇其才之全也。一日，吾豚犬曰彥邦，袖攜《雜詠詩》一卷來示余，曰：“是某之作也”。乃懸燈細讀，愈讀愈味，夜久乃訖，何其多且能也。於是又知仲淹氏又長於詩也。嗚呼！文章才子，莫盛於唐宋，而李、杜以詩名，韓、柳以文稱，司馬光自謂不能爲四六，曾子固時稱不能詩。世果有全才，則宜數君子當之，而其長止如此，才難不其然乎？若仲淹氏者，雖謂之角而齒，翼而足，走而又步可也。雖然，吾觀之，士之遊於藝，如百工之各其技能。今有業革鞾者，曰：“我無他拔，只此能耳”。試其品，儘可觀。有人曰：“我則異於是，能靴能屨，又能鞍與韉。吾一身即象工人也，試其品，例凡賤耳”。彼諸向所云者，曾不能仿佛焉。何者？彼專而此泛故也。然成氏子年富而氣粹，志大而遠，但力爲之，雖百其藝，亦何所不臻其極哉！仲淹氏勖哉！知天之賦於物，獨厚於君，故吾所云如上耳。（《虛白亭集》卷三）"
  },
  {
    "type": "poet_entry",
    "poet_name": "成俔",
    "poet_background": "成俔（1439-1504），字磬叔，號慵齋。謚號文戴。世宗八年（1462）文科及第。歷任工曹判書等職。曾三次出使明朝。今存《樂學軌範》《虛白堂詩集》《慵齋叢話》等。",
    "poems": "《置酒邀子猷》：屋頭煙斂射晨曦，窗裏爐存酒溢巵。笑殺山陰風雪裏，謫仙何處換金龜。（《虛白堂詩集》卷一）\n《次觀風樓徐達城韻》其二：心如鵬鳥快圖南，乘興探幽性所甘。平子賦詩愁有四，謫仙招月影成三。名州人物今猶盛，勝地風流久已諳。邂逅不妨拼一醉，雨餘雲物正清酣。（《虛白堂詩集》卷六）\n《驪州清心樓禪坦韻》：君不見昔時學士到江上，歌吹殷空樽罍稠，簪珥墮地人爭收。又不見今時學士到江上，煙波滿目空悠悠，芳草惹恨連長洲。篝燈照窗冷無寐，江風入骨清於秋。客子吟詩主人笑，主人勸客客掉頭。謫仙襟韻竟寂寞，不如槌碎黃鶴樓。脫帽仰空叫明月，月本無言天亦幽。桑門釋子尙欲攜妓恣歡謔，梨園逸老豈肯爲子須臾留。（《虛白堂詩集》卷六）\n《初到承政院》：蓬萊初日照朱衫，就拜彤庭稽首三。卻愧文章無李杜，空將禮樂問弘聃。丁寧天語初傳密，鄭重君恩荷未堪。上與仙曹隨例坐，强檯瓊枕醉初酣。（《虛白堂詩集》卷七）\n《行祭祠堂對雨不出》：鷄鳴起梳盥，薰衣臨事莊。彘肩能掩豆，餈食又登堂。悽愴歆芬祀，參差舉福觴。門闌無客到，荊樹共輝光。累朝風色惡，今日雨如麻。密密連山暗，霏霏入幕斜。木緜還墮殼，蕎麥欲催花。無復救禾黍，群生終奈何。對雨坐終日，窗間睡起時。頑童來問字，癡女學治絲。就撫瓠巴琴，愁吟太白詩。催燒祭餘餠，隨意倒深巵。（《虛白堂詩集》卷七）\n《題<李謫仙白蓮池乘舟圖>》：涼風綉闥祛蒸溽，太液波紋雛鴨綠。池中白蓮香漫漫，晴靠十二朱絲欄。酒中仙子人中傑，金龜就肆迷麴糱。眼花落井天茫茫，驪山城闕少毫芒。黃門承詔回蘭舟，離離桂樹金門幽。拍肩傲睨衣半襜，頭上折角巾欲墊。瓊鋪玉戺丹扆寧，引道青雲最深處。水寒冰盌凝似酥，灑沬醉面精神蘇。筆底十首清平詞，咳唾一一聯珠璣。堂前萬指調絲竹，先奏詩章上新曲。至尊含笑賜錦袍，脫靴愧恥將軍高。恩如流水不再回，夜郞萬里猿聲哀。人間反覆本如此，不獨唐家謫仙李。誰人描寫妙入神，尺素幻出當時真。英雄一去招不得，慷慨尊前三歎息。（《虛白堂詩集》卷七）\n《題如晦月波堂即江堂西室》其三：偶尋佳境陟蓬萊，路隔仙凡絶點埃。身世忽隨天上下，江山相與月徘徊。乘槎擬發張騫興，搦筆慚非太白才。半醉陶然憑倦枕，知心惟有一樽醅。（《虛白堂詩集》卷八）\n《平海八詠》其三：青山倒海成高岡，縈厓雲棧盤羊腸。鳥飛不度猿狖愁，孟門王屋連太行。攀緣蘚磴露雙腳，傲睨溟渤如杯酌。捫參歷井謫仙翁，一生徒知錦城樂。右鳥道棧（《虛白堂詩集》卷九）\n《踰詰忽嶺》：盤盤九折阪，高如上青天。噫嘻蜀道難，當時愁謫仙。我生多歷險，南北苦迍邅。豈意胡虜境，復陟崎嶇巓。盤回路不盡，兩腳如拘牽。長嘯登絶頂，坐憩雲樹邊。是時雨初霽，氣爽風冷然。矯首望異域，峰巒翠相連。叫卒放砲火，萬壑晴雷闐。黠虜應褫魄，遠遁天山前。房人謂此言，似狀還似顛。豈以一矢力，先聲落虛絃。御戎自無策，姑賦遠遊篇。（《虛白堂詩集》卷十二）\n《次理山東軒韻》：崇墉邈在翠微間，南客初來試險艱。早歲讀書曾有志，狀年分閫敢懷安。山川不識宦情苦，禽鳥似知詩思闌。堪笑謫仙談劍閣，使人聽此忽凋顏。（《虛白堂詩集》卷十二）\n《悲弔辭》其十二：我思白也，亦仙之曹。粲長庚之下垂兮，鍾絶代之英豪。文章之美無度兮，五花生於彩毫。繽千篇與萬篇兮，續餘韻乎風騷。若長風之奮發兮，鼓萬竅之呼號。典金龜於市上兮，醉一斛之春醪。忽蒙天之促召兮，亂雙眼之雲飄。泉灑面而始覺兮，猶餘興之陶陶。作清平之雅章兮，若巨繭之抽絲。動天顏之一笑兮，賜雲霞之錦袍。何蒼蠅之點玉兮，遂遠竄乎逢蒿。望金鷄之不回兮，掉采石之蘭橈。醉愛一片之金餠兮，隱萬頃之蒼濤。手弄之而不已兮，奄騎鯨而遊遨。抱奇才而莫施兮，恨當時魚水之難遭，歎斯人之邈遠兮，所見者惟紙上之風謠。右弔李白（《虛白堂詩集》卷二 辭）\n《與楙功書》：辛卯孟夏月日，季父俔寄書猶子楙功足下。大抵今之爲學者，皆曰經術務精句讀，文章泛觀氣勢，遂岐而二之，各立門戶，互相矛盾。抱六經者無不被譏，占風雲者咸以爲能，希奬聲譽，夸奇炫異，蕪言蔓辭，傳訛襲舛，漁獵簡編，剽竊前作，夜書細字，亂如牛毛，紛紛藉藉，盈箱溢篋。善用之則僥倖於進取，不善用之則文與意悖，詞與道乖。如天吳紫鳳，顛倒短褐，機關日益軸解，態度日益疏糲，無一人孜孜矻矻，窮理盡性，祖六經之正脈，遡往聖之淵源。噫！世道之委靡而不振也。夫六經者，聖人之言行；而文章者，六經之土苴。爲文而不法乎古，則猶御風而無翼也；爲文而不本乎經，則猶淩波而無楫也。書自誥命之文不傳，而爲制爲誥，皆書之派也；詩自六義之趣不講，而爲賦爲頌，皆詩之流也。曰紀傳，即春秋之遺策也；曰序贊，即禮與易之遺體也。茫茫歷代數千載之間，詞人才子，孰不法乎古，本乎經也。文章體格，發揮於漢，而流衍於晉，盛行於唐，而大備於宋。如董仲舒天人三策，晁錯之賢良策，嚴安、徐樂、主父偃之陳事，諸葛孔明前後出師表，是皆得書之敎；小司馬之索隱，班固之贊述，范曄之記言，是皆得禮之敎；梁丘之經師，楊雄之太玄、法言，是皆得易之敎；公孫弘之博學，杜預之精敏，是皆出於春秋；賈誼、相如、枚乘、鄒陽之徒，曹、劉、應、阮、陶、謝、王、徐之輩，奇而怪，清而健，華而藻，莫非三百篇之遺音。然則漢、魏、晉之間，諸子之學，雖或悖於六經，而實有賴於六經也。李、杜之詩，蔚有雅、頌之遺風。愚溪之文，深得春秋之內傳。昌黎淮西之碑，點竄二典之字。原道原毀，專仿孟軻之書。蘇東坡讀檀弓一篇曉文法。趙忠獻以論語半部定天下。其餘虞、姚之博學，孔、陸之硏精，陳子昂、蘇源明之典雅，元結之毅，李觀之偉，盧同之嚴邃，孟郊、樊宗師之清苦，張籍之富，白居易之放，廬陵公之醇，曾南豐之浩，黃豫章之理，石徂徠之屬，王臨川之妙，蘇潁濱之通，陳後山之濬，秦淮海之煥，張石室之俊，陸劍南之豪。上自盛晚唐，下至南北宋，高才巨手，拔茅而起。其議論雖若悖於六經，而取與則悉入乎六經也。本乎六經，故其爲文也，攬之而無窮，用之而不竭，托之語言而通暢發越，施之事業而焜燿無窮。今世之人，見其氣概之不一，咸謂古人之製作，流出於胸腑，而不蹈襲於前轍矣。夫文章，心耳，氣耳，非學所能到也。不務其實，徒事虛文，歲月如流，浸遠浸忘，則向之塗附口舌者，特爲今日之筌蹄矣。今足下生稟粹氣，出自茂族，其器局足以達事，其資材足以庇身，猶且留心典墳，馳價翰墨，發而爲文，固有出塵拔俗之標，而非區區俗儒所能彷彿也。然而較藝於場連，不得志於有司，反以汗血之足，不及駕鼓之駑，其故何哉？非文藻之不足也，渾厚之不足也；非豪邁之不足也，醖藉之不足也；非華麗之不足也，謹嚴之不足也。昨見足下所作篇章，往往詰屈贅牙，有類俳優，欲憑大鵬出汗漫，以赤手捕蛟螭，鉤玄摘隱，細大不捐，筆勢縱橫，波瀾衍溢，鼓舞變化，不自知其入於支離誕謾矣，豈非文勝質之過乎？如欲必售其技，則莫若懲羹吹虀，革去舊習，汰繁而務合乎中，博學而反說乎約。比如道水焉，必殺其支派；比如養木焉，必翦其莽䔿；比如御馬焉，必固其鞿靮；比如鏝墻焉，必削其重複。然則爲文莫如渾厚、醖藉、簡嚴，而必先收衆流、趨大本也。今之議者曰：明經率皆鄙拙，不可取法。是大不然。非詩、書之簧鼓人也，用之者失機軸也。足下年齒漸多，聰明漸耗，志氣漸縮，不於此時勸勉實學，而信□人之浮說，欲泛駕而不止，非吾之所敢知也。以夏禹之明，寸陰是惜，文王之聖，日不暇給，况凡人乎？此正足下勉力之秋也。彈冠負篋，靜向一隅，不爲六鑿之所攘，不爲七情之所梏，根本六經，不惑他歧，則可知所向之方矣，不必以得不得爲念。孟夏日長，風和景清，努力自愛。（《虛白堂文集》卷十二·書）\n《文變》：文不可變乎？可變則斯爲變矣。其變而就卑在人，變卑而還淳亦在人耳。自典謨賡載之文作，而爲文之權輿。虞變而夏，夏變而殷，至於成周，其文大備。彬彬鬱鬱，言宣於口，無非文也；事載於冊，無非文也。如君臣戒訓，列國辭命，兵師誓告，祭祀祝嘏，閭巷歌謠，非文無以發。故人雖欲不文，而不得不爲文也。天生宣尼，振木鐸之敎，以天縱之聖，刪定贊修六經之語，其道德文章，足以經世垂範。於是三千之徒霧滃而集，七十二子升堂入室，高矣美矣，非後世之所可幾及也。逮道下衰，莊、列之敎虛無，楊、墨之言滅裂，申、韓主刑名之學，屈、宋肇悲怨之詞，魏牟、公孫龍作堅白同異之說，各售其技，斲喪道真。然其文辭則縱橫捭闔，皆有可觀。漢承周文，其文最盛，賈誼、董仲舒、司馬遷、劉向、揚雄，尤傑然者也。其他文名之士，拔茅彙征，波瀾所曁，演迤放肆，後之爲文者咸宗之。下逮建安、黃初間，文體漸變，浮艶脆弱，至魏、晉、齊、梁極矣。唐興，陳、蘇啓其始，燕、許闖其門，李、杜擅其宗，韋、柳、元、白承其流，而革累代對偶之病，爲一世風雅之正者，獨昌黎一人而已。晚唐、五季之陋，頹圮墊溺。宋初，楊文公、王黃州雖名爲文，而猶襲其蹟。廬陵倡爲古文，三蘇踵而隨之，其針文之病，救世之功，與昌黎無以異也。元雖胡種，培養文脈，百年之間，文物極盛。多士皆懷瑾握瑜之人，其文盛而至於華，其華勝而至於侈，其侈極而至於亡，亦其勢之必然也。以我朝之事觀之，檀箕之世鴻荒朴，略無所考。羅季、崔孤雲入唐登第，文名大著。麗初，崔承老上書陳弊，其文可觀。至於中葉，鄭知常、金克己、李奎報、李仁老、林椿、陳澕、洪侃之徒，皆以富麗爲工，文雅莫盛於斯。其後益齋、稼亭、牧隱、陶隱、三峰、陽村諸先生，斸崖岸而改爲之，專務篤實，不爲虛美之辭，可以笙鏞世道。而麗朝不用，遽終其運，以啓我聖代文明之治。三峰、陽村掌文衡，春亭繼其蹤。春亭以後，斯文大廢，久而不舉。世宗設集賢殿，貯養文士，一時儕輩，轢駕麗代，而能之者非一。成宗體世宗之志，力於爲學，專以成就人材爲急務。內則弘文館，外則成均四學，誘掖多方，而隆眷匪常。又多裒書籍，印頒而廣布之。由是業文者，皆探古文根本之文，盡擺俗儒胡蘆之習，文體大變，趨於正閫，非若曩時之碌碌猥瑣也。騷賦當主華贍，而不知者以爲當平淡也。論策當主雄渾，而不知者以爲當端正也。記事者當典實，而不知者以爲當倂儷也。平淡非文病也，其弊至於委靡；端正非文病也，其幣至於疏散；倂儷非文病也，其弊至於鄙俚。譬如庭樹枝、柯、花、葉紛鬱，然後得庇本根，而樹必碩茂。調飮食者當審五味滫瀡之宜，然後乃得其和。今者削枝葉而望樹之茂，擯五味而得食之和，寧有是理？孔子曰：“博學而詳說之，將以反說約也。” 博學則無所不知，詳說則無所不通，無不知無不通，然後能辨是非而去就之。今不博學詳說，欲先反約，未知所存者幾何，所約者何事。今之學詩者，必曰：“謫仙太蕩，少陵太審，雪堂太雄，劍南太豪，所可法者，涪翁也，後山也。” 刋落肌肉，獨存骸骨，未至兩人之域而氣象薾然。不聱牙奇僻，則頑庸駑劣，有不足觀者。學文者亦如是。以《莊》、《騷》爲詭，以兩漢爲奧，以韓、柳爲放，以蘇文爲騖，樂取柔軟之辭，以爲剞劂，無惑乎文學之日卑也。大抵詩文華麗則取華麗，清淡則取清淡，簡古則取簡古，雄放則取雄放，各成一體而自底於法。豈有愛梅竹而欲盡廢群卉，好竽瑟而欲盡停衆樂乎？此嵩善子膠柱固執之見也，嵩善雖死，而譊譊者猶未已。故作《文變》，以曉世之學爲文者。（《虛白堂文集》卷十三·雜著）\n獨谷與騎牛李先生相好。一日往訪不遇，書於門扉曰：“德彝不見太平年，八十逢春更謝天。桃李滿城香雨過，謫仙何處酒家眠。”又於少時，趙侍中邀座主開讌，獨谷即於席上作賀詩曰：“得士方知座主賢，侍中獻壽侍中前。天敎好雨留佳客，風送飛花落舞筵。”左右皆歎服。昌寧府院君聞而責之曰：“士之忌才甚於妬婦。汝何不讓？敢先賦之。其不思保身之術乎？”當時叔季人多忌才相害，故其言及此。（《慵齋叢話》卷九）"
  },
  {
    "type": "poet_entry",
    "poet_name": "柳洵",
    "poet_background": "柳洵（1441-1517），字希明，號老圃。謚號文僖。封文城府院君。世祖五年（1459）進士及第。歷任領議政等職。曾受王命同徐居正、盧思慎等人一起翻譯《聯珠詩格》。",
    "poems": "《在獄中次牧隱詩酒歌詠李白》：吸江傾海飮無盡，驚風泣鬼筆不輟。若有人兮有此調，玩世獨立天下絶。行歌楚地春，醉吟梁園月。有時飯山逢杜甫，天下雌雄兩未決。金鑾殿上春風開，力士稍黠靴可脫。耽詩我非愚，詰酒王何哲。聊爾耳，不是魔，停杯投筆長呵呵。洞庭波，岳陽樓，聊與皓月長婆娑。（《東文選續集》卷五）"
  },
  {
    "type": "poet_entry",
    "poet_name": "南孝溫",
    "poet_background": "南孝溫（1454-1492），字伯恭，號秋江、杏雨。謚號文清。世宗奪取端宗王位後，隱居不仕，與今時習、元昊等人並稱“生六臣”。今存《秋江集》《師友明行錄》等。",
    "poems": "《送僉正申胤宗遊金剛山》：楓岳根青冥，三十六峰春。鳥度青蓮屛，山明郭煕真。公今騎馬去，應探寂寞濱。時方桃李開，春事一一新。離筵酒百杯，晩路飛輕塵。嗟餘謫罪者，斷無記取人。到今一十年，欲作金剛賓。卻縛塵纓在，慙爲化涸鱗。（《秋江集》卷一）\n《讀雙溪寺碑》：凍雨成雪空山寒，摩挲石刻孤雲手。孤雲去後六百年，幼婦好辭鬼物守。十二負笈入大唐，崑山片玉郤侁後。黃巢一檄誦天下，翰林高名動九有。黃熊聲中紫府高，末路願從劉家狗。鼎中日月已同宮，神闈下事不苟。胡爲再奉鷄林敎，疏錄人間一作禪林一庸叟。祝上念佛妄庸事，殷勤讚嘆不容口。慧昭事跡不欲觀，但驚細筋龍蛇走。文如李白差鍛鍊，書得伯英醉中趣。此邦文字自公始，青丘學士公爲首。八詠樓平長竹竿，中庭落葉一膝厚。青鶴高飛故淵空，雙溪夕風抄林莽。吾家文章非長才，讚人工巧拙鳩婦。僧云公德不可默，强爲刻畫無鹽醜。（《秋江集》卷二）\n《哭安子挺》：青蓮居士本謫仙，偶然客試人間事。簞食端不易初心，平生自恃惟五字。黃公壚上花月明，年年陌上連宵醉。江山青眼世與違，軟紅噴薄難開視。飄然乘風還舊居，微渠誰掌玉樓記。白頭老母遮門啼，糠妻膝下兒猶戲。故人肝腸夫如何，薄奠未表方寸志。哭盡秋天慘不明，木落鯉魚吹特地。雲爲晝，雨爲夜，縱得山平海枯，吏部悲東野應不置。（《秋江集》卷二）\n《朴世則太白杯面，戲畫<梨花醉歸圖>，因題其上》：春晩山陰鏡，疑境 梨花細雨濛。扶歸衣半濕，殘醉自懵懵。（《秋江集》卷三）\n子挺嘗不快李太白、蘇東坡及前朝李相國詩。李宗準仲均戱書其門曰：“子挺拳歐太白，子挺與東坡昧平生，子挺與相國不相能。”子挺讀之，拈筆獨汚“與東坡昧平生”六字。余問之曰：“相國東人，其文章固下矣。如青蓮居士，風雅以後一人而已。足下甘受仲鈞拳歐之筆，是以青蓮居士下東坡耶？”子挺笑不答。（《秋江冷話》）\n得天地之正氣者人，一人身之主宰者心。一人心之宣泄於外者言，一人言之最精且清者詩。心正者詩正，心邪者詩邪。商周之《頌》、桑間之《風》是也。然太古之時，四岳之氣完，人物之性全。樵行而歌吟者爲《標枝》、《擊壤》之歌，守閨而詠言者爲《漢廣》、《標梅》之詩。初不用功於詩，而詩自精全。自後人心訛漓，風氣不完。《風》變而《騷》怨，《騷》變而五言支離，五言變而律詩拘，東漢而魏晉唐，浸不如古矣。雖以太白、宗元爲唐之詩伯，而所以爲四言詩，所以爲《平淮雅》者，猶未免時習，視古之稚人婦子亦且不逮遠矣。是故士君子莫不詩下功焉。如杜詩“讀書破萬卷，下筆如有神”，歐陽子“從三上覓之”。而晩唐之士積功夫或至二三十年，始與風雅彷佛者間或有之。豈偶然哉？（《秋江冷話》）"
  },
  {
    "type": "poet_entry",
    "poet_name": "曹偉",
    "poet_background": "曹偉（1454-1503），字太虛，號梅溪。謚號文莊。成宗五年（1474）文科及第。歷任戶曹參判等職。今存《梅溪先生文集》。",
    "poems": "《杜詩序》：詩自風騷而下，盛稱李、杜，然其元氣渾茫，辭語艱澀，故箋註雖多，而人愈病其難曉。成化辛丑秋，上命弘文館典翰臣柳允謙等，若曰：“杜詩，諸家之註詳矣。然《會箋》繁而失之謬，須溪簡而失之略。衆說紛紜，互相牴牾，不可不硏覈而一，爾其纂之。”於是，廣摭諸註，芟繁釐枉，地里人物字義之難解者，逐節略疏，以便考閱。又以諺語譯其意旨，向之所謂艱澀者，一覽瞭然，書成，繕寫以進，命臣序。臣竊惟詩道之關於世敎也大矣。上而郊廟之作，歌詠盛德；下而民俗之謠，美刺時政者，皆足以感發懲創人之善惡，此孔子所以刪定《三百篇》，有無邪之訓也。詩至六朝，極爲浮靡，《三百篇》之音墜地。子美生於盛唐，能抉剔障塞，振起頹風，沈鬱頓挫，力去淫艶華靡之習。至於亂離奔竄之際，傷時愛君之言，出於至誠，忠憤激烈，足以聳動百世。其所以感發懲創人者，實與《三百篇》相爲表裡，而指事陳實，號稱詩史，則豈後世朝風詠月，刻削性情者之所可擬議耶？然則聖上之留意是詩者，亦孔子刪定《三百篇》之意，其嘉惠來學，挽回詩道也至矣。噫，《三百篇》一刪於孔子，而大明於朱氏之輯註，今是詩也，又因聖上而發揮焉。學詩者，苟能模範乎此。臻無邪之域，以抵《三百篇》之藩垣，則豈徒製作之妙，高出百代而已耶？我聖上溫柔敦厚之敎，亦將陶冶一世，其有補於風化也，爲如何哉？成化十七年十二月上澣，承訓郞弘文館修撰知製敎兼經筵檢討官春秋館記事官承文院校檢臣曺偉。謹序。（《梅溪先生文集》卷四）"
  },
  {
    "type": "poet_entry",
    "poet_name": "崔溥",
    "poet_background": "崔溥（1454-1504），字淵淵，號錦南。成宗十三年（1482）謁聖文科及第。歷任禮賓寺正等職。今存《錦南集》。",
    "poems": "《東國通鑒論》“忠穆王欲觀李、杜詩，韓宗愈不進”條：詩之道大矣，孔子編詩，取三頌、二雅、十五國風。雖鄭衛之淫、檜曹之微，皆存而不削。蓋詩有邪正之異，正變之殊，使讀者懲創感發，得其無邪之旨。漢魏以降，百家並興，皆以織組雕鏤之文，騈儷浮薄之辭，各自名家。能得《三百篇》之遺旨者蓋寡。然其間豈無一二豪傑之士，因事撰述，有陳戒規箴之風，歌詠頌禱之詞，以續風雅者乎？不可以後世之作，一一盡廢之也。世之尙論者曰：“人君不讀非聖之書，當究心精一執中之學，不可讀百家諸子，以累正學。揚雄亦言詩賦小技，比之雕蟲篆刻，壯夫恥之，况於人主乎？歷觀後世人主，有或一向好著，嗜文藻，悅浮誇，溺意詞章，如陳後主、隋煬帝，怠於國政，日事嘯詠，探奇摘勝，與臣下爭能，酣歌宴樂，卒召覆亡之禍，詩之能誤人國家亦如此。”或者之論，其有見於此乎？忠穆，幼沖嗣服，天之命哲命吉凶，尙未敢知。况時方向學，學無定力，先詞章，後聖學，此一念乃聖狂之機，治忽所繫，可畏之甚也。宗愈爲首相，輔幼主，開諭善導，納之無過之地，乃其職也。其不進李、杜詩者，夫豈無深意哉？宗愈歷事四朝，當烈、宣、肅、惠多事之時，事不辭難，精忠大節，有大過人者。今輔幼主，亦得大臣體，其賢矣哉！（《錦南集》卷二）"
  },
  {
    "type": "poet_entry",
    "poet_name": "申用漑",
    "poet_background": "申用漑（1463－1519），字漑之、白岳、才逾、號二樂亭、松溪、休休子、睡翁。謚號文景。成宗十四年（1483）進士及第。今存《二樂亭集》。",
    "poems": "《三灘集序》：古之人論詩文得失備而詳，其大要不過以識高而意遠，氣健而理勝，不卑鄙，不巧險，出於天然自真者爲得。詩自賡歌、雅、頌之後，至李、杜、蘇、黃而衆體該備；文自殷盤、周誥之後，至班、馬、韓、歐而古文復興。其他雄渾雅潔，簡古深厚，各得其得，而自成一家者，亦世不多得。作詩文而不落乎卑鄙巧險乾枯寒乞之窟，而登於大家敎，斯亦難矣。余自少聞三灘大老氣格，溫醇簡素，不獨位望重朝著，大以文章鳴國家之盛，每以生後不得承咳唾接緖論於案下爲恨。或見其詩於題詠間，知其所得高遠，常服其精深雅健，而又以不得見所作之全爲嘆。一日，公之胤子煕出宰榮川郡，將之任，袖公詩文全稿來屬余爲序，曰：先人平昔常以文章自任，爲一時搢紳山斗，與四佳、乖崖、私淑三大手齊騁，不擬後一步。三大手詩文皆官印行世，獨先人之作棄不收，私情悶鬱，欲鋟諸梓，如以謂可傳於後，幸序而張之。余每嘆不得見全稿，以探其所蘊之奧，今幸得見，托名卷右，豈不幸哉！第坐慵懶，兼官務役役，讀不能終卷，未成序者幾三兩載。今承更叩，愧汗自流。噫！觀公之詩文，玉韞山輝，春晴雲藹，外淡而中腴，辭今而意古，坦坦然如履平地。卒遇絶嶮，跬步不失規矩，風恬波靜，激石而濤浪拍天，可與啖蔗得深味者看，不可與刺口劇菱芡者論。公之作，真識高意遠，出於天然自得，而登於大家數者也，豈後四佳諸大手哉！其行於世而傳於後也無疑。豈徒行世而傳後，其爲學詩文者所規範，而播揚一代文治之盛於無窮者，其不在斯作歟！胤子今守杆城，必將持以入木，求永其傳，吾知自今關東紙價高也。正德蒼龍癸酉臘月上澣，高靈申用漑謹序。（《三灘集序》）"
  },
  {
    "type": "poet_entry",
    "poet_name": "金馹孫",
    "poet_background": "金馹孫（1464-1498），字季雲，號濯纓，謚號文湣。成宗十七年（1486）式年試及第。歷任吏曹正郎等職。1498年在編撰《成宗實錄》之前，將金宗直的《吊義帝文》載於史草一事，遭人舉報，被處以死刑，引發了“戊午史禍”。今存《濯纓集》。",
    "poems": "《管處士墓誌銘》：處士名述，字述古，本姓毛氏，毛刺史管城侯毛元銳，皆其先也。毛氏鼻祖，自書契時已顯，佐伏羲畫八卦，從孔子修春秋，獲麟而見絶於魯。其子孫分仕諸侯，在楚者曰毛聿，在燕者曰毛弗，在吳者曰毛不律，在秦者曰毛弼。秦並六國，毛氏在諸國者不振，在秦者獨著，至今不廢。子孫相襲，祖先名不改，蓋夷俗然也。初爲蒙將軍幕府史嬖，重薦始皇用事，封管城。然秦郡縣天下，實無分地，世遂謂毛氏因蒙薦始顯雲者，非也。從李斯工篆隷，得脫盧生之禍。漢末以金玉貯毛，寵如阿嬌，象齒爲佩，隋珠和璧無不飾，汰侈幾敗，以能博紀免。至魏、晉，出入鍾、王家爲宰，右軍因毛著名，而惡其侈，著經抑之。後在大小歐陽家，猶不悛，然御之在上如何。梁簡文特設一牀，敬同徐孺，凝塵滿席，毛不敢胡亂。又侍湘東王著書，王分毛三等而官之，置左右給事，欲奬忠孝，則呼金魚袋，德行呼銀魚，文章呼竹符，草制無不允。毛氏世柄斯文，後世夢毛有異者，詞必進。嘗效五色瑞於江淹，又呈青鏤異於紀少瑜，若和凝諸人，莫不有驗。然自秦來，史多失其名。唐時有毛花者，與李白神交，花矜艶，因縱色無忌。嘗隨白供奉便殿，玄宗呼宮嬪十人奉硯，托凍盡呵其口，諸嬪以有勅，立不動。上見而不問，白亦不以舉非人爲謝，然亦知務本，常與王勃耦而力耕。以毛氏之行於世非一日，歷代君臣皆薄恩，少盡其力，老死輒棄溝壑。僧智永始推慈悲念，收瘞爲塚。蓋毛氏種落不一，多出番禺。其生如犬戎，先皆腥羶醜類，或羔羊，或虎豹，或猩猩，或鷄鴨，或狐貍，或鼠兔，白日交人而生，漸染入中國，皆譜毛氏常去氈裘，喜往文獻之邦，君子嘉之，不計世累而用之。然稟性詭隨，不視人賢愚巧拙，惟其任不辭，第未嘗挾貴驕賤，雖奴隷曉文則往。才思甚高，天道性命之妙，科斗篆籀之古，皆能寫出曲折，而未嘗自建立。常受役於人，人以是賤之，呼爲尖頭奴。元魏時有古弼者，亦番族頭尖，時呼爲筆公，佛貍將獵，弼爲留台弱馬，佛貍大怒曰：尖頭奴，敢裁量朕！朕還台，會殺此奴，以直竟不殺。後受楊文德金，佛貍錄功，不加罪。佛貍殂，坐法誅。然元魏法慕古，厭漢法慘，不用參夷，故其子孫得全。仕唐，見太宗旣平天下而猶逞武，滋不悅，使習揮戈法，竟不奉詔。與虞世南善，須世南敦勉，俱至上前。又隨柳公權直諫，頗見稱。然毛氏不喜武人，故武人亦不喜毛氏。述古五代祖錐子者，見斥於史弘肇。弘肇，武人也，仕於無道之世，簡賢如此，時事可知。初，唐太宗欲親俘虜，賜宗姓，及其衰也，宦官主兵，養壯士以爲腹心，方鎭大臣皆效之，遂成風俗，至五季帝王莫不然。於是雖英雄豪傑之士，爲所漸染，棄本宗，冒他姓，恬不爲怪。梁初，毛之別宗避中原亂，仕南唐，見李昪，枉撰宗籍，祖吳王預用事，遂效尤，改其姓管，自詭爲管仲後。祖禰以上雖顯，而無見稱，聖人如管仲仁，故取以誇人。其後郭崇韜慕之，乃拜子儀墓而祖之。世道至此，人倫滅矣。管氏子孫入宋，見狄青不祖梁公，慚不自容。其友陳玄解之曰：倉氏、庫氏、司馬氏、司空氏，皆以官爲氏。子之先封管城，管爲氏，庸何傷？管喜幸宋朝諸賢，不接人，而迎致管氏恐後，發輝其道德文章。司馬公尤崇奉之，著黃袍，不以爲僭，蓋錄其同撰資治，功在萬世也。然其舊習猶存，蘇內翰所譏肥皮鏝頭者補吳說，朱晦翁所親棗心樣者禰藻，皆非所生也。末流乃系工匠之世，其賤尤甚。唯在叔靜家，慕孔明而系諸葛，世稱諸葛所生爲貴，大爲蘇子嘆賞。管氏居常喜動，動必促壽，靜可少延，而久則病生。蘇氏學李建中方，用水銀一錢，沸湯調糊，令管氏服之，有神效。管氏族來東方，久子孫盛衰，隨世不同，好尙亦異。有屬豬之後，備蒙古長公主膳夫，負鼎俎到高麗。其耳孫亥生者，身長如杠，高步大言，不適時用，世無與者。唯與神童朴訥遊善，蹤跡奇詭。此外唯四族最蕃，皆冒管爲姓。貂冠族貴，羔裘族賤，卯君族在貴賤間，其種易短折，人不尙，雖自謂神明後，正如鐵爐步也。貂羔兩族，稍壽於卯，而勁健可人意，世多任使，以其稟中央士之色，故國中總稱管子而不名，然不詳其所自出。或疑鷄林志所著黃豪者，爲葭蘆城主，後仕高麗，宋錢穆父使回，挈與俱。太史見而愛之，嫌虜姓之同己，以爲猩猩族而詠之。初不知非姓黃，且高麗實無猩猩族，穆父所獲，即今黃袍族也。或曰：黃冠之先名狖，善緣木，如木客，或名鼪，著赤黃衣。鼪與猩聲相近而誤云，未知是否。又有一短漢年甲子，美須髯，於思可用，而狡黠，主穿窬，大竊大倉粟，以贓論廢。大抵管氏性貪墨。述古黃冠族，自著道服，外慕清淨。其父名尾生，輕躁無行，世號黃狂子，累以勳封竹山君，卒奉常議，因人成事曰襄，貪以敗官曰墨，遂謚襄墨公。述古恚，欲援某家例陳雪，見某家子不得請止。自以奴虜之種，累世貴顯，負氣多爲嘲謔譏刺之言，書之簡牘，恐一朝焚坑之禍復起，遂不仕，索清貧之士與遊。處我一室，久未試水銀，方懼其疾作，攜到書堂。述古少年鋒尙銳，而性銛靜，厭動作，每免冠請而吾不許。旣任事，不邁跡，然此子屢空，不如是餒，無以自資。雖善聚斂，終不自私，輒周其友楮生無餘，然其一身被汚已深，吾知管氏貧不以爲貪也。述古後見文忠公改謚，嘆曰：善惡因人好惡可改，則百世不改者空言也。悔不訴襄墨焉。初見其兄弟有有心者，有無心者，吾擇其無心者取焉。以其心無二適，號無心子而弄之，即述古也。爲人沉默，然遇知己關懹，其鋒不可當。述古平生病肺，喜飮水，沐浴漫戲，如泅兒低頭倒池，出沒不休。及爲文章，滔滔不渴。值天寒，飮水多而腹脹，吾懼凍死，遽使就爐，則寒熱交，益不可爲，流汗僕地，遂不起。從者舉以沐，則頭童無可櫛，因其感古憂世，動形語言，而鬢髮早彫也。悲夫！遂加竹皮冠，斂以紙衾，從素志也。嗚呼！生而我役，不遺餘力，每掉頭世務，而不能舍我決去，因疾又不盡年，吾安得不悲哉！人生上壽百年，猶以爲短，此族上壽者僅享一年，而述古纔半年，造物者獨何薄耶！如述古慧者，世不多得，吾嘗吟諷而未吐者，先意奉承，如照肝膽，必欲宣揚吾懷抱而後止。今已矣！其族雖盛遍一國，各管其主，不相能。兄弟五人皆不睦，素與往來，多俗流，世號死友，如楮知白、易玄光。若不相知，知白尤負恩，石虛中殊頑然不動念。述古不娶無子，屍在牀不收，吾益悲之。謀於同榻姜木溪，取朱文忠、陶靖節、貞曜先生故事，私謚曰文悼處士，出俸錢買棺歸厚署，瘞於讀書堂北原。無槨，墓而不墳，合上古也。管族蕃，恐後世不知譜系，且述古平日爲予恨智永塚而無誌，韓愈傳而不銘，故旣誌又銘，燒磚以紀，而並瘞之，以慰冥冥。銘曰：\n年癸丑，月建子，龍山岡堂後址一抔土兮，管述古葬於是。（《濯纓集》卷四）"
  },
  {
    "type": "poet_entry",
    "poet_name": "李穆",
    "poet_background": "李穆（1471-1498），字仲雍，號寒齋。謚號貞簡。燕山君元年（1495）文科狀元及第。歷任成均館典籍等職。“戊午史禍”中被斬。今存《李評事集》。",
    "poems": "《弘文館賦 并序成均館課試》（節錄）序曰：弘文館者，右集賢殿也，猶漢之有天祿、石渠，唐之崇文、丕顯，宋之翰林、金鑾也。三代以上，聖人之道行，至春秋寖衰。吾夫子懼其失也，書之六藝，以垂於後。後之瞽者，因得以有目，其聾者，因得以有聞。不爲異端所害者，猶綿綿數千載間，爲之君君臣臣父父子子。因書以得其言，因言以求其實，其爲修身齊家治國平天下之道。雖不及聖人，然聖人，亦人也，人與聖人，初未嘗有異，故因其所爲而求之不已，則亦庶幾焉，此典籍之官所由設也。昔楊雄、司馬相如，善於賦，然未聞有天祿、石渠之作，以贊揚斯文，而徒務爲《長楊》《上林》荒亂之詞，以眩惑其君。李白、杜甫雖不追二子，然亦唐之作者也，未聞有崇文、丕顯之述，以羽翼當時之世敎，而虛誇明堂、郊廟之文，其爲詞靡而不正。宋以賦取士，然以拙俗爲程文，該博爲支離，雖有作者，奚足玩焉？且賦者，古詩之流也，諷之者含意，言之者無罪，所以揄揚德業、褒贊成功也。穆以海外固陋，何敢竊喩於揚、馬諸君子哉？若言順而義切，避邪而慕德，則亦所不讓，乃作《弘文館賦》。（《李評事集》卷一）"
  },
  {
    "type": "poet_entry",
    "poet_name": "沈義",
    "poet_background": "沈義（1475-？），字義之，號大觀齋、大觀子。中宗二年（1507）增廣文科及第。歷任工曹左郎等職。今存《大觀齋亂稿》。",
    "poems": "《寄宜仲》其二：文章自古多推重。畢竟君知底所爲。李杜程朱誰取捨。深思應有豁然時。（《大觀齋亂稿》卷三）\n《題李白<舉杯問月圖>》：强將何說問冰輪，舉白辛勤飮幾巡。桂下嫦娥應有意，無人屬耳聽諄諄。（《大觀齋亂稿》卷三）\n《記夢歷評我朝文章等第。言世上浮榮。皆夢中一事。而終歸之虛妄云。》（節錄）一日天子朝罷，忽見二仙女驂鸞駕鶴，自云曹文姬、謝自然，直至帝所曰：“大唐天子杜工部，拉友人李白，會於詞壇。”遙聞笙簫來自塔上，我天子出自九重，從容詣壇。拱手闊步，飛上如雲。三公及臣數人，纔至中層，股慄懾伏。無一人侍從，俯見一吏以文詞作徘優戲語，蹇裳强躡。未及初層，墮地折腳，觀者拊抃。就問之，乃李斯文叔瑊也。天子留數日極歡，降玉趾曰：“朕見李賀，使誦《玉樓記》，倩王羲之手筆，懸於壁間”。因噓噫太息曰：“杜天子文章，有《三百篇》遺音，從臣才子韓、柳、蘇、黃輩，雄放峻潔，朕猶不敢當，况朕群臣，一人有如此才者乎。”（《大觀齋亂稿》卷四）\n《輕薄解》：自古詩人，例多輕薄。以杜子之詩聖，有《三百篇》之遺音，而未免輕薄之名。况批風抹月、雌黃藝苑者，無怪乎有此名也。余少年學詩，以至老大，無詩不探，無奇不摭。其於五法四品三工二概之義，得於心而洩於性情，未知伎倆之爲輕薄。自大雅以降，詩道幾廢，及唐而復興。大曆以下，才士競以工拙相傾，枚舉古今詩人，目爲輕薄，不亦甚哉？到今年來，更事旣多，潛窺聖賢用心地，期不墜孔聖無聞之誡，精劘學術，遊心道閫，而吟詠技癢，自不能止。思欲蔽李、杜，掩黃、蘇，痛斷病根乃已。及見先儒朱程輩，有懷即占，發諸詩句，光風霽月，膾炙人口，然後知所以稱輕薄者，當觀其人品之如何，不可以學詩者，一一指爲輕薄也。余平日該博經史，尙友前修，蠛蠓乎薄俗，泥塗其軒冕，不與世俗推移，施措吾事業，非學之輕薄爲祟也。穢行懷德，挫廉逃名，緣督爲經，與物無競，不以禮法檢持，爲士林之領袖，非心之輕薄所使也。嘗讀機右銘曰：“小學錮吾道塵。莽卓熾，漢業薪。”機左銘曰：“精衛怨兮海難期，操蛇遡兮天亦疑。芒倚伏兮互參差，招詹尹兮問玄龜。”心學之非爲輕薄，發於言語如是，其與“詩三百篇，一言以蔽之曰思無邪”互相發也。余之用功至於思無邪，曾於雅頌盡之，况於輕薄，何有？謹以“思無邪”三字，解吾輕薄之名。（《大觀齋亂稿》卷四）"
  },
  {
    "type": "poet_entry",
    "poet_name": "洪彥弼",
    "poet_background": "洪彥弼（1476-1549），字子美，號默齋。謚號文僖。中宗二年（1507）文科及第。歷任戶曹判書等職。今存《默齋集》。",
    "poems": "《今年秋，判官林君士遂告別於僕，僕約以寄詩，今因府伯柳公之行，書以送之。吾於君也，投詩難矣，其敢也，用以踐吾前言耳》：蒜山小隱堪爲樂，早與坡仙契分深。大宋昔年稱李杜，我東今日更蘇林。皇華戰藝齊磨壘，蓮幕籌邊獨曳襟。兩地風懷知不阻，臭如蘭馥利如金。（載林亨秀《錦湖遺稿》附錄）"
  },
  {
    "type": "poet_entry",
    "poet_name": "李荇",
    "poet_background": "李荇（1478-1534），字擇之，號容齋、青鶴道人。謚號文憲。燕山君元年（1495）文科及第。歷任弘文館大提學等職。曾參修《新增東國輿地勝覽》，今存《容齊集》。",
    "poems": "《走筆，用李太白<將進酒>韻》：老暑告休秋事來，百憂又逐天時回。我今種種已短髮，履霜須知有冰雪。客夜寂寞涼且長，叵耐孤眠負佳月。世間榮辱不在我，去者自去來自來。二年流落窘餬口，豈不欲飮無酒杯。古來脩短混一死，醉死勝於憔悴生。金玉滿堂不願守，竽笙過耳不願聽。但願優遊一丘壑，泉石足使神魂醒。天生我才安用渠，無異盛夏狐白裘。一嘯一詠可爲樂，有身莫作窮鄕愁。（《容齊集》卷五）\n《鳴蛙》：雨霽陂水滿，蝦蟆縱跳梁。皤腹睅其目，厥聲何堂堂。意氣千乘軾，鼓吹兩部當。或濁若瓦革，或清如絲篁。或無首無尾，或若有若亡。或如喜相語，或如怒爭强。噭噭不能已，一機誰主張。宇宙囿萬類，大小難比方。乘時競自多，運去漠然藏。楊墨語仁義，李杜工文章。懷沙赴湘流，采薇餓首陽。至人視此輩，九牛一毫芒。吾聞至人道，合喙鳴甚長。何爲且膠擾，與彼相顛狂。（《容齊集》卷五）\n《獨酌長言》：吾不學屈原，憔悴江潭遷。獨醒自著漁父篇，死葬魚腹終不悛。但願學夜郞李謫仙，得錢沽酒醉則眠。眼下富貴滅沒雲與煙，仰視日月雙高懸。李謫仙，上天今千年。德水子，又竄炎海邊。炎海邊，無酒錢，食貧寂寞枯腸煎。枯腸聲作車輪旋，聖不可企聊希賢。宛陵方法禮家傳，必良其器香其泉。梅聖俞述釀賦：必良其器，必香其泉語本禮記 一夜麥浪鳴闐闐，斗屋四面薰風牽。况值三五月政圓，青山遠近聞杜鵑。老木瓢，吾甚憐，手開玄匣親滌湔。邇來玆事頗迍邅，對之一笑還依然。玉蛆翁翁星布躔，頭上葛巾安用旃。平生好飮今最顛，有似詩癖不可痊。酌我勸我准我便，我歌我謠我無愆。死生得失兩忘筌，豪氣欲拍洪崖肩。三山蟻垤相接聯，弱水朝暮生桑田。哀哉名節强包纏，如木出火以自燃。百年湖海清且漣，此生已斷朱絲絃。我衣之華兮我佩之蠲，美人不見兮空悁悁。後有喬岳兮前深淵，猛虎磨牙兮蛟吐涎。唐虞三代遠矣邈焉，但飮酒休問天。（《容齊集》卷六）\n《名山水說》：嶺距邑南十里而近，舊稱火者峴。余曰：夫名必以類，嶺視諸山，最高而絶。高絶之號，方音與火者相邇，豈非聲之轉乎？或傳古有民之役於邑者，往來路於是，役重而路峻，有不任其毒，抵嶺脊，乃自割其勢以免故名。然不書，見不可信。余所信者，目也。今以高絶爲定，又稱高節，蓋尊之也。能自秀於諸山之表，而莫有與之抗者，豈非節之高乎？其高也尊之，尊之而加以美號，是古道也。洞古未有名，而邑之人未始知其勝。邑，海中島也。天之鍾粹，專於山水而不於人，衣冠之士亦未嘗涉跡焉。其勝之不見知，而未名也，宜哉！世之命山水者，或取於物，或取於象，或取其古，或取其時。以物則泥，以象則外，以古則闊而不近，以時則遷而不常。若夫無物之物，無象之象，非古非時，而無不包之者，唯逍遙之說足以盡之。余以是命之可乎？堯、舜有天下而不泰，逍遙乎富貴者也；孔、顏在陋巷而不憂，逍遙乎貧賤者也；劉、阮之於酒，逍遙之放者也；李、杜之於詩，逍遙之肆者也。雖然，彼不以富貴爲泰者，安得不以爲憂；彼不以貧賤爲憂者，安得不以爲泰。放於酒者亦未始放，肆於詩者亦未始肆，是皆有待乎物者也。若夫不富貴，不貧賤，憂亦無也，泰亦無也，非酒非詩，亦未嘗不放，亦未嘗不肆，是所謂逍遙乎逍遙者也。嗚呼！安得夫逍遙乎逍遙者與之逍遙也哉！（《容齊集》卷六）\n《雲門瀑》：蒼崖倚天半，懸瀑空中垂。白日忽霆掣，風雲颯在玆。千年閟狀觀，偶許幽人窺。恨無謫仙句，不減廬山奇。（《容齊集》卷六）\n《讀强哉續擬恨賦》：古者抱遺恨，何限歸黃泉。江通與李白，兩賦寄所宣。枯骨卻生華，鬼神泣秋天。强哉乃吾黨，千載復喟然。一揮五色筆，可壓三百篇。信知作者意，不苟文字傳。貴賤各有念，役役誰自便。意長日月促，宰木纍山巓。莫歎秋草根，請看東逝川。秋草春復生，逝川無回旋。達人獨大觀，天地了後先。生固不足喜，死亦何甚憐。（《容齊集》卷七）\n《重陽日，鬱鬱獨閉，以菊花從此不須開爲韻，賦七絶寄意》[附詩]其二：同入承明儤直餘，禍胎元是一封書。早知白也詩無敵，自愧宗之學不如。此事只堪愁處用，殘年未可故人疏。當時更有東風客，肯下瓊樓訪草廬。（《容齊集》卷七）\n《李強哉哀辭》：嗚呼强哉！亡矣逝矣，不可見矣！天耶命耶，有如是耶！强哉！少余六歲，初無一日之雅。弘治己未，余以成均典籍分司南學，强哉時爲學生，圓袍青衿，隨同舍生分庭而揖。其容粹然，其氣毅然，魁然嶄然，照映輩行，余固已心之。及觀聞韶詩一篇，語逸而意古，殆非今世作者。引爲友，與之忘年。堂表兄全城李君思謙有一女，奇愛之，思得當世才名爲之偶。余言曰：無如李生。事果諧。未幾，擢司馬試高等，爲名進士。宗族間往往道余爲知人，余曰：未也。余之所以知强哉者，不止是甲子獄起，余再就吏拷掠濱死，强哉亦同繫；余投海島爲魑魅御，强哉亦同竄。顛沛辛苦，爲死爲生，握手語心，肝膽交照，相得爲益深。聖朝鼎新，飢渴翹秀，而强哉適遭母夫人憂。服除，就庚午科試，會圍爲冠，及親策又第一。一榜之士，自以出其下爲幸，莫敢枝棖，殷殷然名動朝廷，咸以大施期之。爲正言，爲修撰，諫諍論思，其職守也。慨然慕古人自許，不隨流俗委靡，强哉於是乎爲不負所知矣。患眼疾，不能赴經筵，即上章請解職，命賜藥餌調護。久不愈，又請由修撰授典籍。典籍，閑官也，猶不能安，懇求自便，以某衛司果終，年二十九。嗚呼强哉，而止於是耶！余嘗疑於天之定不定也久矣，至是而滋甚。善也者，天之惡也，則斯人也何自而生？天之右也，則斯人也而不得其壽。嗚呼！天之生才，蓋欲有所就也。天將就之，世且困之，爲囚爲僇；世方尙之，天反厄之，爲廢爲夭。天之與人，交相悖而不相濟者，何若是之酷也！强哉養眼，不出手撿兮訣。凡食品之少涉忌明者，麾之不敢近。一盤之餐，拘戒過半，飮啖草草無可口。性素嗜酒，至是又剛制，未嘗一釂。氣力日薾然，或頭風發，殆不忍。余以爲戚，數語之曰：元氣者，根本也。眼目比之，則枝葉也。子之面槁然少津，體纍然不充，意者元氣其受病乎？子欲養其枝葉而餒其根本，無奈非善方耶？强哉陽善余言，而內拒之堅，以至大病。其執性然也，不以人言撓焉。嗚呼！性也者，亦天之賦也，則是果天之尤耶？强哉無子，有女未晬，呱呱在襁褓中，余於是又怨乎天也。强哉嘗作續擬恨賦，以盡江淹、李白之餘蘊，其辭哀而傷。嗚呼！余於世不復見斯人矣，作哀辭以抒餘哀云。辭曰：\n鐵城毓英兮瑞世，膂其名兮李姓。濯濯兮文瀾，杏村有後兮餘慶。對獄犴兮御魑魅，歷歲寒兮愈勁。蹇一翹兮諤諤，職論思兮諫諍。輩先正兮自與，嗚呼不幸兮短命。有生有死兮固物之性，或豐與嗇兮誰執其柄。顏回夭而牛疾兮，夫孰有賴於德行。唯不朽者長存兮，援古人以爲正。披恨賦以三復兮，渙余涕之交逬。（《容齊集》卷九）"
  },
  {
    "type": "poet_entry",
    "poet_name": "朴誾",
    "poet_background": "朴誾（1479-1504），字仲說，號挹翠軒。燕山君二年（1496）式年文科及第。歷任弘文館正字、修撰等職。“海東江西詩派”代表詩人。今存《挹翠軒遺稿》。",
    "poems": "《次李白<惜餘春賦> 增○出續東文選》：昔李白惜餘春將闌，作賦頗道其意。予以爲白本放曠之人也，而猶咨嗟涕洟，歎老惜年，若迫塞者之爲，豈可以爲達也。余故用其韻爲賦以廣之云。\n春兮堂堂，來旣不識其誰使兮，去又向之何方？曾不足以少留兮，竊獨悲此群芳。收麗日之妍和兮，見綠陰之茫茫。山野淡其若變兮，蜂鳥駭而失行。伊余心之多感兮，怨東流之沅湘。目千里兮欲極，魂上下兮悠揚。歌瓊詞兮紓懷，思糾繚兮難展。詞曰：汀有蘭兮佩結，石有蒲兮帶剪。臨千尺之幽潭兮，恨孰與之深淺。若有客兮導余言，予苟愁兮何能堪。四時固各有定序兮，比西北與東南。春以生兮夏以長，秋成冬實兮物繽紛。成功而迭謝兮，若在空之浮雲。矧天地亦有所終窮兮，則何恨夫一時之易改。安得挾子而登仙兮，睹桑田之變海。予旣聞夫至論兮，怳若愈其沈疾。齊憂喜以泊然兮，悟百年之一日。悔向時之迷道兮，同越駕而求秦。登東嶽而遐觀兮，招廣成之真人。酌九霞之瓊觴兮，就東君以爲別。杳莽莽而無聞兮，見羲車之西滅。仍泠風以寄意兮，夫孰云言不可結。忽臨睨夫塵土兮，曾夕零而朝華。吾將泰初以爲隣兮，與求至乎無涯。（《挹翠軒遺稿》卷一）\n《次士華韻，題李浩叔遊伽耶山錄後》：融然爲海峙爲山，山自奇秀水結蟠。舊聞方丈三韓外，元氣到此應作團。試登伽耶頂上望，峰繆海空雲自還。神仙可尋有靈跡，欲將足蹋遍松菅。歸來袖裡攜山還，異事豈不驚俗闤。徑扣南華借綺語，南子實非塵世顏。詩成亦一伽耶山，筆底綰結千髻鬟。嗟君得詩喜欲狂，又辱翠軒墻屛間。我本平生飽懶散，十載爲官官亦漫。吾鄕高靈置田舍，亦在伽耶五國班。縣去耶山路無百，年年欲往計未完。覽君遊錄誦南句，興駕神馬馳煙巒。從來異境固深閟，肯許漁舟經淺灣。歲晩山分或未去，儻乘一便南出關。當尋浩叔經行處，足先飛猱超雲端。憑虛長嘯盪奇氣，杳杳衆山登豆看。嗟哉好事豈終遂，漸使灰木形神頑。題詩謝君愧未工，悵望李杜天上壇。（《挹翠軒遺稿》卷二）"
  },
  {
    "type": "poet_entry",
    "poet_name": "金正國",
    "poet_background": "金正國 （1485—1541），字國弼，號思齋、八餘居士。謚號文穆。中宗四年（1509）別試文科狀元。歷任禮曹參判等職。今存《思齋集》等。",
    "poems": "阮籍登廣武嘆曰：“時無英雄，使豎子成名。”李白詩曰：“沈湎呼豎子，狂言非至公。撫掌黃河曲，嗤嗤阮嗣宗。”以高帝雄量大度，雖良、平、信、越諸公，莫不顛倒牢籠於範圍之中。如籍百輩，何能仿佛其萬一，而謂高帝爲豎子乎？觀籍詩，每惓惓於司馬氏欺孤簒魏之事，恐寓意於廣武，指謂司馬氏兄弟而人不知之也。東坡亦嘗論之詳矣。（《思齋集》）"
  },
  {
    "type": "poet_entry",
    "poet_name": "金淨",
    "poet_background": "金淨（1486-1521），字元沖，號沖庵、孤峰。中宗二年（1507）增廣文科狀元。歷任弘文館副提學等職。今存《沖庵集》等。",
    "poems": "《顏樂堂詩集跋癸酉》：詩者，性情也。性情發而爲聲，烏取華采藻繪之足言也。自道德喪而性情離，文辭勝而正聲微，靡然趨降，淫佚繁亂，愈奇愈新而大樸殘矣。嗚呼！斯可以觀世矣。上世人服敎化，心德不爽。其詩初不爲詩，發之咨嗟詠歎之餘者，有自然之至音，悠長簡遠，一唱三歎，可以被之金石，登薦郊廟，感動幽明。故詩之道可以興人，可以諷人，可以刺人，可以頌人。夫功出於內者，不精而精，不深而深，不暇爲力鳥者也。及至上失其敎，人失本性，學務爲人，內治功慶，見乎外者不得不隨之浮華。世言詩人類多輕薄，直古今詩有異。非詩能爲輕薄，性情之變然耳。故刪後詩亡，騷人變於怨哀，魏晉變於清虛，齊梁陳隋，變於纖艶綺靡。李唐詩道大盛，李杜得比興之體，然要其歸，諸人所變，特在於風花雪月之間，復古則未聞也。然而隨其所變，皆流出性情，往往殆亦精深悠遠之可言，而猶有《三百篇》之遺音遺意焉。自宋黃巢以來，始並與其所變性情者而遺之，一歸之於才學文字以爲之。得一字以爲巧，使一事以爲能，直欲躝躒古人，學之者尤乖僻凡鄙，此變中之變。而東方又變變之變，學者率不求之於性情之本，而反尋之於文字之上；不涵詠於自得之妙，而反掇拾於糟粕之餘；不以簫散靜妙爲趣，而以憑陵掩襲自衒，爲力益費而爲道益遠。間有英豪超拔之才，奮迅踔厲，終未至古人，患未學尙外而其於論世益愧矣。有能志於精深，雖學有未至，是吾師也，矧學之至者乎？近世有陶隱以平淡鳴，世未之尙也，逮佔畢齋以精深之學振起，偉然爲一家，學者始有知慕之者。顏樂公早升堂於佔畢，得其淵源。今觀其詩，余謂公之詩，非東方之詩也。觀其所用力，真欲寫出性情之蘊，遠追古人意趣，所謂敻越常情，卓然有見者也。公之平生道德行事，余固不贅。後之欲知公者，即公之詩而以簡正古雅者求公之性情風標，斯不遠耳，而又必有得於吾言之外者。正德癸酉七月旣望。（《沖庵集》卷四）"
  },
  {
    "type": "poet_entry",
    "poet_name": "李彥迪",
    "poet_background": "李彥迪（1491-1553），字溪翁，號晦齋。謚號文元。中宗八年（1513）文科及第。歷任副提學、吏曹、禮曹、刑曹判書和左贊成等官職。與金宏弼、鄭汝昌、趙光祖並列爲朝鮮四賢。今存《晦齋集》等。",
    "poems": "《挽戚丈金訓道才嗣》（其一）：山澤猶存廊廟志，襟懷聊共野人開。垂竿未遇文王獵，伴月時傾太白杯。種竹成林驚歲晩，栽花滿砌喜春回。莫言事業無傳世，齒德生榮死亦哀。（《晦齋集》卷二）"
  },
  {
    "type": "poet_entry",
    "poet_name": "閔齊仁",
    "poet_background": "閔齊仁（1493-1549），字希仲,號立嚴。今存《立岩集》《東國史略》等。",
    "poems": "《次李太白<將進酒>韻》：君不見秦皇封禪海上來，鮑車一夕終南廻。又不見昌黎大儒空白髮，匹馬遠衝藍關雪。人生得酒且行樂，莫負春風與秋月。我性本是喜遠遊，行盡東西南北來。枯腸鬱蒸未曾澆，視海爲碗江爲杯。李謫仙，可再生，握手期痛飮，我歌君當聽。放浪長作劉伶醉，清高不學屈原醒。天下同歸汶汶處，古來誰全皎皎名。屈指樽前何不樂，與君酩酊長相謔。百年真在瞬息間，生前歡笑莫停酌。一竿竹，一羊裘，頹然長臥山水鄕，滌蕩世間無限愁。（《立嚴集》卷五）\n《墮淚碑》：一理本於天，在人爲良知。見善孰無感，此心乃秉彝。英雄苦生晩，有晉多事時。秦梁動胡騎，吳蜀多旌旗。中原孰恢復，指天長涕洟。戰伐不得已，殺戮非所期。懷民莫如德，服人難以威。矜孤與恤寡，父生而母慈。南土幾萬人，惠澤入骨肌。死生是天命，功業非人爲。師出賊未滅，公去民何依。市巷共驚號，不啻親戚悲。嗚嗚父老哭，攔道啼群兒。飢者誰復食，寒者誰復衣。昔時相哺呴，此日應流離。襄陽百年地，想公嘗遊嬉。有木勿剪伐，有石勿轉移。舊物尙可見，斯人不可追。荒涼一片石，峴山之南陂。水聲更嗚咽，山容慘無輝。春草滿古廟，喬木寒鴉飛。落日殘城上，悲風白楊枝。歲歲襄陽人，椒醑來陳祠。白髮下清涕，悠悠見遺基。螭頭已剝落，字沒莓苔滋。行人共揮淚，指爲羊公碑。當時無盡哀，留與後人思。是知有德者，感人自我推。嗟哉一端善，天賦初無私。賢愚性同本，感慕固其宜。人去事已遠，萬古英風吹。徘徊峴山上，獨詠李白詩。（《立嚴集》卷五）\n《次李白<悲清秋賦>》：悲秋景之向暮，嘆川流之潺湲。葉摵摵而黃落，雲離離兮碧天。念百年以屈指，三萬有六千日。托浮生於此世，隨無涯而汩沒。減鏡裏之容顏，走環中之日月。咸薾然而歸盡，孰群蠢乎超越。聞古人之鴻名，與天地而久悠。有種菊於故里，或採蓴於江洲。道在是而可樂，天窮我而匪憂。然氣節之不可以徒尙，吾將折衷於尼丘。（《立嚴集》卷六）"
  },
  {
    "type": "poet_entry",
    "poet_name": "趙宗敬",
    "poet_background": "趙宗敬（1495-1535），字子慎、孝伯，號獨庵。中宗十五年（1520）別試文科及第。歷任弘文館典翰等職。今存《獨庵遺稿》。",
    "poems": "《可笑》：一月工夫百首詩，徒多陳腐未能奇。少陵句句憂君意，太白篇篇遺世思。而我何曾窺管底，祇予聊爾遣閑時。况逢花柳春深處，把酒微吟豈可辭。（《獨庵遺稿》）"
  },
  {
    "type": "poet_entry",
    "poet_name": "周世鵬",
    "poet_background": "周世鵬（1495-1554），字景遊，號武陵，慎齋，南臯，巽翁。謚號文敏。中宗十七年（1522）文科及第。歷任成均館大司成等職。李朝第一所書院白雲洞書院創辦人。今存《武陵雜稿》等。",
    "poems": "《蓮臺寺次李白送崔氏遊天竺寺韻甲辰四月十二日》：太山不可挾。北海誠難越。萬事正如此。頭上跳日月。幽谷蘭猗猗。無人香不歇。蕭艾雜佩幃。千古淚翻渤。（《武陵雜稿》卷一）\n《次李白送揚山人歸天台韻二首》：昨夜宣城村。夢登山怳惚。曉發夫浦雨。暮宿蓮臺月。千巖聳花萼。萬壑爭流越。笛聲徹廣寒。詩興催先發。浩浩憑蒼虛。舉杯南斗邊。阿咸含雅量。三子才卓然。一笑雲霧上。如登碧海船。不待李太白。語語皆生煙。\n浩浩憑蒼虛，舉杯南斗邊。阿咸含雅量，三子才卓然。一笑雲霧上，如登碧海船。不待李太白，語語皆生煙。（《武陵雜稿》卷一）\n《又次李白韻》：四面垂青天，中間聳玉峰。寒影散平川，到處涵芙蓉。不盡燈懸月，無絃琴在松。餘人兒戲耳，願追登岱蹤。（《武陵雜稿》卷一）\n《石崙寺次李白紫極宮感秋韻》：李太白四十九，作紫極宮感秋詩，其後蘇、黃皆效之，余亦不覺其已到此也。今以省柏入石崙寺，阻雨三日，不得下山，夜誦三仙詩，便懷多少感慨，乃次其韻。\n石崙三夜雨，秋聲紫極竹。玉芝不見種，玉井聊可掬。流年入手蓍，古來歎非獨。君看黃太史，欲共蘇李宿。行止諒有命，潦霽何用卜。蘧知是我師，庶幾未遠復。世情變鶉蛙，萬事掌翻覆。何如歸賦去，故國稻應熟。（《武陵雜稿》卷一）\n《西湖舟中醉次李白日出入行長短句》：日入西海隈，復從東溟來。來往無停期，催督光景何爲哉。我欲騰身上九昊，手捧日輪爲徘徊。計大由來未易遂，引頸但望蒼蒼天。萬古悠矣，一理渾然。陰慘陽和，百代倏如東逝波。蝸角俯仰，揖遜干戈。鸞鳳之少，烏鳶之多。舟中痛飮復狂歌，風流李白真吾科。（《武陵雜稿》卷一）\n《讀東坡詩與眉叟同賦》：大雅一寥落，乾坤久昧沒。西京綴五字，譬如學語齕。漂流逮魏晉，委靡亦可咄。淵明詩中天，自然萬卉發。子美詩中聖，叩其端而竭。太白詩中仙，飄飄謝銜橛。退之詩中海，大風駕溟渤。東野詩中山，千巖競硉矹。樂天詩中路，萬里無臲卼。柳州剛而健，去肉只留骨。樊川崛以奇，大洋豎孤碣。吾觀八子詩，萬古信超越。然而嘗擬議，其名猶可揭。及讀子瞻詩，愯難窺其閥。白路騁逸驥，韓海馳大筏。槌碎東野山，簸弄太白月。嘯傲元亮天，因入拾遺闕。子厚牧之輩，駭汗堪結襪。當時歐陽子，詩壘亦突兀。一見避一頭，終爲迫逐歿。黃陳望倒影，走僵徒病暍。搏虎誠已難，捕龍嗟手滑。萬變難名言，到此吾欲訥。（《武陵雜稿·別集》卷一）\n《夢想庵次太白韻十五日》：仙山超泬寥，如遊上九霄。何異天台路，飄飄渡石橋。忽憶羨門子，三山儻一招。（《武陵雜稿·別集》卷一）\n《訪士休題壁次李白送張翰韻》：隱士高棲地，清風掃榻時。客來苔徑細，日永竹陰遲。幽鳥真堪友，浮名不可期。榴皮題壁去，他日肯相思。（《武陵雜稿·別集》卷四）"
  },
  {
    "type": "poet_entry",
    "poet_name": "林億齡",
    "poet_background": "林億齡（1496-1568），字大樹，號石川、善山人。中宗二十年（1525）文科及第。歷任譚陽府史等職。今存《石川詩集》。",
    "poems": "《李白》：我愛青蓮客，飄然抱大才。奇璜嗟鏟彩，靜女困無媒。酒似長鯨吸，詩如巨刃裁。千秋餘寶唾，讀罷有餘哀。（《石川詩集》卷三）"
  },
  {
    "type": "poet_entry",
    "poet_name": "趙昱",
    "poet_background": "趙昱（1498-1557），字景陽，號愚庵、洗心堂。謚號文康。明宗七年（1552）以遺逸入選。今存《龍門集》等。",
    "poems": "《次李謫仙擬古韻二首》：仙人控玉虯，鸞鳳翔雲岑。下視人間世，茫茫何處尋。明月吸瓊漿，松風彈瑤琴。思之不可見，緬焉傷我心。嗟哉利名客，生涯倚黃金。浮榮真暫耳，白首空歲月。寄語同心友，此道未宜忽。\n去去復去去，徘徊且思君。心如精金斷，身從遠水分。名山足跡遍，自與麋鹿群。逍遙永日夕，倚樹望行雲。仙人邀相呼，遺我白玉飯。食之欲輕舉，更覺塵世遠。飄颻自不定，滅影何時返。（《龍門集》卷一）"
  },
  {
    "type": "poet_entry",
    "poet_name": "洪暹",
    "poet_background": "洪暹（1504-1585），字退之，號忍齋、訥庵。謚號景憲。中宗二十六年（1531）文科及第。歷任領議政等職。今存《忍齋集》等。",
    "poems": "《李白》：道骨豈緣修鍊得，仙風那待學飛騰。詩如造化回春艶，氣似溟池翥大鵬。呵筆固應憎白眼，招讒未必待青蠅。也知謫墮從人試，變化騎鯨又上升。（《忍齋集》卷一）"
  },
  {
    "type": "poet_entry",
    "poet_name": "鄭惟吉",
    "poet_background": "鄭惟吉（1515-1588），字吉元，號林塘。中宗三十三年（1538）別試文科狀元及第。歷任工曹佐郎、吏曹佐郎、中樞府都事、世子侍講院文學等職。擅長詩文，書法出眾，尤其擅長松雪體。今存《林塘遺稿》。",
    "poems": "《題畫屏八首》其七：松外青天月，人間謫降仙。相逢兩莫逆，舉酒不知眠。右李白玩月。（《林塘遺稿》）"
  },
  {
    "type": "poet_entry",
    "poet_name": "盧守慎",
    "poet_background": "盧守慎（1515-1590），字寡悔，號蘇齋、伊齋、茹峰老人。中宗三十七年（1543）式年文科及第狀元。歷任領議政等官職。今存《蘇齋集》。",
    "poems": "《有懷喚仙亭不到仍和前韻》：倚有新亭泛有船，乾坤納納古今賢。路歧非一嶺湖外，風景不殊尊酒前。言發鬼神常竊聽，興來形色輒潛牽。扣舷莞爾從漁父，弄月翻然任謫仙。（《蘇齋集》卷一）\n《復和俞子酬韻相示九月》：覊旅秋風落，晴空冷色高。蟲聲集近戶，雁影度長濤。赤葉辭巖樹，黃花隱野蒿。蕭條晉彭澤，閑雅孟參曹。物理須行樂，朋情轉鬱陶。未妨傾舊蓋，要取倒新醪。千日甘同醉，當時果孰叨。形忘惟爾汝，魂散莫招號。放視乾坤闊，狂吟翰墨勞。徒懷謫仙語，一斗近風騷。語一作筆，近一作盡。（《蘇齋集》卷二）\n《飮酒元城先生南遷聞僧言瘴鄕已熱不宜加酒於是闔家斷飮十年無一患瘴者云故念之有感》：聞說仙方也不禁，狀神行氣辟炎嵐。翰林已醉捉明月，二部雖醒遭漲潭。及亂戒辭非止北，伏清姱節豈虞南。先生無量僧難測，千載持杯獨自諳。（《蘇齋集》卷二）\n《無家對寒食五首以有淚如金波爲韻》（其四）：無家對寒食，向月照孤襟。伏魅欺人影，翻鴉轉樹陰。空懷和氏石，誰換謫仙金。天地長吟裡，悠悠自古今。（《蘇齋集》卷二）\n《次韻爲答》：十年汨沒役心官，焦火凝氷奈熱寒。只想謫仙金可換，終成屬國雪堪餐。任他春蕊將秋葉，莫遣多哀繼極歡。冬柏亭荒怨拋擲，廣文修養未還丹。（《蘇齋集》卷二）"
  },
  {
    "type": "poet_entry",
    "poet_name": "黃俊良",
    "poet_background": "黃俊良（1517-1563），字仲舉，號錦溪。中宗三十五年（1540）文科及第。歷任丹陽郡守等職。今存《錦溪集》。",
    "poems": "《次李退溪在洛寄詩，以月下長吟久不歸爲韻時遊修道庵六絶》其五：長吟倚桂叢，不見謫仙久。珠璣落九天，來自無何有。（《錦溪集》卷一）\n《乙巳夏秋，無日不雨，次蔡相孝仲》：陰沴窮年不肯收，慣看江海變高丘。排空濁浪希文恨，蔽日浮雲太白愁。欲濟無梁何所往，居高不聽向誰尤。乘陵正恐坤倪裂，憂歎民生到死休。（《錦溪集》卷一）\n《別後，又承天章伻問，寄謝》其四：日下天南成遠別。縹緲音塵各怪添華髮。聚散怱怱歡電掣。謫仙謾憶吳州月。又一闋（《錦溪集》卷二）\n《駕鶴樓與盧仁父次軒韻》其一：高樓猶未碎，物色到今留。芳草洲邊長，晴川檻外流。吟成黃鶴句，興繞白雲秋。擬喚騎鯨客，同成汗漫遊。（《錦溪集》卷二）\n《訪琴和受》：萬二千峰物外秋，尋真人是謫仙流。一頭應讓丹丘守，囊底煙霞較勝遊。（《錦溪集》卷二）\n《與見叔訪李相次野舊居》：江山從古地仙區，亂揷瑤岑帶玉流。惆悵謫仙今已逝，空林猿鶴幾回愁。（《錦溪集》卷三）\n《遊頭流山紀行篇乙巳夏四月。遊山川。》：風馬春脫羈，野鶴秋開籠。軒昂自任宇宙寬，誰鎖玉脛鞭雲。崑崙萬里刷雪羽，華陽落日驕花騘。堪嗟俗學晩回首，管豹一班慚悾悾。低回井天一蛙黽，生死塵編老蠧蟲。旣不學低眉伏氣摧心顔，往掃人門能曲躬。又不能刓方斲朴變操節，巧把好竽求齊工。孤蹤素食厠鷺序，七載倚席忝周廱。一場槐夢覺莊生，再臨胡學慚陳公。尙喜天公借我子長遊，愛山心如粥面濃。况乃三韓方丈聞天下，第一位號先瀛蓬。蠟屐飛騰興已顛，欲仗青蛇倚崆峒，學士樓中弔詩魂。崔孤雲、金季溫、曹太虛皆守天嶺，有學士樓。嚴川路上橫孤筇，暖風晴日慰我欲山行，夾路照眼花如烘。巨壁斷神斧，嵌崖張翠屛，驚波怒濤倒瀉雙石谾。雲間古逕，細秋毫，險如鉅齒形摐摐。龍遊一潭忽躍出，極巧雕鎪誰所攻？逶迤暴石鯨，顛倒臥玉龍，蜿蜒神跡見分明，更有千層躑躅妝石縫。臼樽散落孰來飮？漫郞千載留遺蹤。山門一夕踏翠陰，寒溜飛灑裘蒙戎。白頭南走分遠脈，馬川東下翻驚潨。十分佳色暮山來，幽禽得意啼春叢。祗林坐峰亂石扶結搆，青煙起處鳴晩鐘。龐眉苾蒭荷稻田，迎坐上方褰珠櫳。飽飯青精香，寒漱清川淙。荒尋石磴度亂溪，在在青山如改容。懸瀑穿雲幽竇深，或噴瓊瑰，或磨青銅。崩崖曲澗春色晩，青紅正好鬪纖穠。天台已度石橋雲，靈源忽泛桃花紅。弱蘿纖葛手幾援，千盤百折撗還縱。高林蔽葉日欲陰，老樹駢立根疑同。清流當道知我渴，盤石在前知我慵。東邊一片巖，手拭千年苔。鴉棲亂墨毫生鋒，枯槎掛壁礙前頭。瑤草環澨爭蔥蘢，白日驚人走鼪鼠。隔林側耳聞猿狨，馳坑跨谷歷沮洳。數里蒼竹，間以青楓。背汗喘息困怐懋，忽驚面上生巃嵷。離離佳實滿林垂，鳴鳥未聞疑我聾。丘民濟飢食之旣，遲爾一下朝陽桐。竹實滿林，飢民採食，有實者皆枯。高原處處半間茅，伺鷹設械如編蓬。禽荒毒民彼不仁，淩霄逸翮胡罹罿。怪底螺蚌附巖腹，人言曾被洪流洚。麃麃鹿豕行作友，騶虞化已覃五豵。徑到山堂卻訝極崢嶸，仰視不盡青重重。崖懸山市勢立立，松鳴古樂聲融融。轉石千仞雲根動，吐嘯半嶺鸞吟雄。登玆亦有小魯心，下視積蘇塵雝雝。正見晩靄漫山夕陰寒，紫翠萬狀爭溟濛。也知龍眠亦難畫，迷神擲筆愁忡忡。新齋數楹創誰手，捨財乞靈哀愚蒙。金華臺邊黽餘力，上窺石門憂心忡。躋攀尺寸到上頭，始得三山第一峰。時當首夏亦淒緊，氣候蕭索如深冬。花心未動裹春深，樹木拳曲枝皆童。陽和不到太古雪，嵐霾晝夜藏沖瀜。三間古廟不避風雨簸，板扉無主繚壞墉。模糊石軀帶瘢痕，開眉如喜來人跫。誰敎左脇産凶雛，呑卵開商慚有娥。西域妖神豈遠到，無稽怪語還朦朧。爭將靈驗擬神明，明燈灌酒能致恭。無心媚竈禱已久，肯向幽冥推吉凶。須臾急雨散銀竹，一掃積陰開昏瞢。纖埃點塵自不干，如跨鶴羽翔層空。固知天意勞遠遊，豈謂正直能感通。萬界湖山一一露真狀，濈濈湊首咸來宗。爭抽碧玉筍，亂插青美蓉。浮空遠岫有無間，點波孤嶼蒼茫中。昂頭老虯渴欲飮，拔地長劍光如礱。翩然舒翼舞鳳凰，逸似振鬣嘶騄駥。西瞻小白白雲飛，北望華岳祥煙彤。列城依山點黑痣，衆水縈林橫螮蝀。入眼乾坤尙嫌隘，一杯滄海誰雲洪。紛綸巨細覽無餘，蜂窠蟻垤難爲崇。區區峭岳各自名，雷封眇然如齊楚之於邶鄘。只有般若峰高翠磨空，讓頭不敢爭比隆。高攀老人星，下瞰雲飛鴻。呑胸小八九夢澤，噓氣蟠萬丈晴虹。扶桑咫尺可飛到，長江若爲春醅饛。悠悠塵世笑壤蟲，浩氣直欲參玄穹。飄乎乘月槎而御風伯，曠然麾列缺而驅豐霳。仙娥冠雲酌霞觴，子晉步虛吹鸞箜。揖我謂我仙，令騎太微朝天翁。坐餘清都白玉筵，交梨碧桃金盤充。銀毫寫就碧雲篇，折寄琪花葉蒨蔥。良晤未闌金烏翥，追思邂逅成奇逢。中夜魂清發深省，青熒殘燭懸金釭。風雲戰摶響砉欻，寒氣挾霜侵衣襛。起看六合一瀛海，青煙白霧渾夢夢。萬形無眹蘊沖漠，一氣未闢成盲矇。漸見紅光盪射海字翻，暘谷欲明先曈曨。鷄子初分大樸全，三皇首出猶倥侗。金輪湧空驚魎魍，清旭驅陰散錦幪。文明赫赫正當中，昭揭九萬開天聰。羲和賓餞歌出作，唐虞民物登熙雍。聊憑日觀覷天步，推此可驗一元之始終。可笑下土蟣蝨臣，有懷捧手傾葵茙。蓄眼年來最奇絶，心醉怳若酣醇醲。詩豪安得李謫仙，驅使物象吟渢渢。臨風欲賦愁大巫，態存寒瘦如秋蛩。忽有西風駕腋訪落星，竹外斜暉時下眷。僧殘寺古㙮半摧，溜雨空階陰翠榕。紫霞應是赤城標，爛熳天際疑張烽。行穿木末出半身，扶登雙石煩呼僮。西南衆峰此來會，宛如春江得雨魚喁喁。裹氈縋下又數里，膝行不前心怔忪。臺擎仙掌入重霄，山聳詩肩淩九嵕。此間從古畜神怪，靈溪玉泉流溶溶。曾聞中使屢行香，至今信惑多愚憃。老僧要我留玉帶，少僧勸我加朝饔。千尋迦葉日邊影，刃斫亦被島夷兇。民生血肉不堪說，石木胡然逢鞠訩。天生聖祖爲濟時，一揮蕩滌如決癰。青林玉岑認鶴洞，夜警風露聲嗈嗈。高人底處臥松陰，歌斷紫芝春芃芃。應有餐霞飛步如應真，藏橘覆棋如巴卭。仙曹自古遠塵囂，世人迷路知何從。但見丹崖萬疊樹參天，樵丁無計戕斧銎，風磨石刻半微茫。有雙溪石門四大字，孤雲所書。 松纏翠絡垂髼鬆，良田數掌里樣平，濕可秔稻，高宜稑穜。欲喚孤雲訪消息，仙遊何許飛靈蹤。抽身禍網振華藻，風聲沒世欽清豐。千秋一人韓錄事，快如騏馬不受絡頭絨。高麗韓惟漢棄官，攜家入此終焉，以避崔忠獻之禍，累徵不見。 老賊門前拜卿相，獨舉物外妻孥共。飛書誰起避地龎，閉戶還如推印龔。丘壑無人水空咽，唯餘壞垣荒蒿芎。多少珠林各占勝，古道無媒零露震。參差畫楝古非古，出沒巖扃封不封。嗟哉靈境阻山海，每費吟魂思蕩胸。今將寸珠投此玉京裏，非復向時吳下儂。生平謾負湖海志，欲跨禹跡尋幽窮。摳衣直泝泗源，開襟恰受關閩風。登臨五島見象山，徙倚岳陽看吳淞。生世難逃世累牽，探奇未了歸心勿？噫嘻造物初開張，雄奇秀麗，胡爲此山兮獨鍾？領會元氣，經紀雨儀，屹立萬古誇穹窿。夸娥巨靈不得動一髮，豪縱造化工陶鎔。精聚應多産寶藏，金銀氣上牛斗衝。若使移在中華峙土中，峻極不讓華與嵩。燔柴望秩祀玉皇，泥金檢玉銘神功。又有登岱之宣聖，樂山之朱張，聯踵蕙路披豐茸，誤落偏區名未大。祗說神山在海東，秦皇昔日銳求仙，湘山風雨回蒙艟，童男不返徐市亡，靈區未許來凡庸。山乎有靈獨拔萃，要爲王國勤輸忠。澤民功利效泰嶽，降生申甫齊高崧。雨暘無災乎愆伏，賢俊爲國之笙鏞。鎭我青丘壽不崩，千秋聯美周岐酆。爲問山都知耶否，孱顔不老幾閱人憧憧。紛紛割據屬詩家，綰結煙霞吟料供。潛思今古閱萬刧，細推物理無歡悰。浮雲過鳥跡杳杳，晨鐘暮鼓催鼕鼕。中有一生誰壽天，膏火自煎良可恫。其上有狗骨之杞，人形之蔘，流膏入地，五鬣不杇之長松。採根食實制頹齡，何難飛到廣漢宮。逆理偸生非所安，奈此浮生如寄傭。太上立德大人事，景行千古爭顒顒。逢時策勳亦偶爾，圖形肯數雲臺肜。玩物騷人效刻猨，衆作喧噪多午蜂。徘徊歲晩無奈何，日月昭昭臨我衷。自分庸材散樗櫟，誰憐下體收菲葑。不羨終南進捷徑，不願渭陽載匪熊。龍劍何須遇雷煥，燢桐不必逢蔡邕。行路太行非岌岌，世濤灔澦浮洶洶。牽犬何嗟赤族斯，潛郞空歎白頭馮。開荒數畝專一壑，圍螺髻兮臨琤琮。乘春桃菜當列鼎，攜鑱斸藥扶衰癃。茶烹陸羽破白雲，荷折象鼻傾碧筩。元亮風窗撫短桐，樂天醉筆傳詩筒。禍福唯任塞翁馬，得亡都付楚人弓。戕生可戒食蓼蟲，懸鉤庶免貪餌鮦。銀臺金馬在何許，雲關石扉開玲瓏。將身已超榮辱境，滿世虛愁誰內訌。神閒意靜樂自饒，信天安命心愈豐。身處人寰心出世，何羨喬松白日雲天沖。（《錦溪集》外集卷一）\n《梅鶴堂次退溪韻黃上舍耆老亭公善書》：處士風流不減前，孤山梅鶴傍湖邊。瓊華肯受緇塵汚，羽客非貪世網牽。逸少洗硯魚潑墨，謫仙問月酒明船。一丘須借無家客，鷗社盟寒二十年。（《錦溪集》外集卷二）\n《仙舟巖瀑次金應順二絶》其一：青山界破徐凝句，銀漢飛流太白詞。千載廬山曾說盡，何言更賦八公奇。（《錦溪集》外集卷三）\n《戲次花山府伯六絶》其二：露入松間帶月華，夜深偏覺爽懷多。孤吟驢背無相和，回憶詩仙路遠何。（《錦溪集》外集卷三）\n《屛巖次》：無眼埋荒草，逢辰起奐輪。命名金華客，開講謫仙人。溪老詩篇古，如僧氣味真。壁間留歲月，嘉靖戊申春。（《錦溪集》外集卷三）\n《遊仙舟巖次吳韻》：病無適俗韻，迂少濟時能。回首嗟雖晩，專心喜有憑。覇君羞管晏，垂敎慕顔曾。鹵奔業難進，衰遲名不稱。狂圖還齟齬，世路轉嶒崚。孤宦飄蓬梗，霜毛對鏡菱。折腰彭澤令，負職藍田丞。夙尙耽丘壑，名山誇岱。支頤吟不盡，蠟屐氣愈增。撥霧生風腋，橫簫漲鳳膺。桃源迷客路，蓮杜訪香燈。玉澗清宜漱，雲巖凈可憑。竦身沖漢鶻，矯翮得霜鷹。吐嘯響成答，府深魂屢兢。煙霞尋舊約，詩酒領佳朋。鶴洞謝羸馬，仙舟橫瘦藤。紳垂飛瀑狀，筍揷亂嶺嶒。倒掛冰紈匹，平磨玉局稜。羽儀群鷺振，鱗甲玉龍騰。直瀉九天漢，輕拖六月氷。源由泉混混，酒作 一字缺 澄澄。未賦玄暉練，難描靈運綾。怒霆驚海若，飛雹逐波馮。花爛光相盪，虹明氣上蒸。風翻疑地撼，雨急怕崖崩。絶境搜榛覓，層臺挽葛陞。真人來憩息，石室敞恢弘。下笑槍楡鷃，應騎運海鵬。幾年藏秘密，今夕破緘滕。滁上追歐老，黃沙臥禹偁。塵襟聊爾濯，遐想浩然興。泓下蛟潛蟄，深蟠不可罾。雲間鴻墮響，冥舉孰能矰。聞谷蘭堪愛，憑風絮可憎。雲根飄苒惹，石髮長鬅鬙。牽興吟難就，凝神喚不譍。生涯會有極，身世不相應。脫屣歌遺世，聽松思曲肱。自期遺溷濁，誰問混淄澠。叢桂堪攀結，長風可御乘。驅羊金華裏，種玉亂雲層。赤茯飱千載，黃精試九烝。仙方難可學，世累乃相仍。祗喜探奇去，時能共客登。坐吟金盞地，揮筆彩雲繒。盡醉傷春酒，難謀繫日繩。輕陰天邑晩，奇彩月華承。玉鏡清逾逼，冰壺冷不勝。胸襟呑海嶽，區宇隘曹滕。浪欲飛過去，何殊羽化昇。遊仙詞狀朗，招隱亂飄淩。只恨尋真跡，俄成過耳蠅。夢尋懸瀑石，疑聽隱雷砯。康谷思元晦，香爐憶少陵。瓊詞吟李白，惡語愧徐凝。剔蘚書遊客，留題起老僧。智仁心滿慰，湖海意堪矜。脫略辭韁鎖，紛綸笑斗升。世情常指染，名路警薤懲。決意焚魚去，何曾變九徵。（《錦溪集》外集卷四）\n《次延豐軒》：壺中物色儘吟材，藻思何勞擊鉢催。竹外梅花披雪動，澗邊松籟和風哀。練江不減玄暉賦，紳瀑須邀太白回。只恨五丁開鳥道，人煙線路始通哉。\n爲報經邦廊廟材，褊城安忍趁科催。蒼生命蹙波臣涸，白屋愁深澤鴈哀。宦路征塵無日了，康衢淳俗幾時回。腐儒謾負君民寄，揮涕中宵愾歎哉。（《錦溪集》外集卷五）\n《又次君舉韻》：散策丹丘峽，維舟紫霞嶺。青天月萬古，白鷗波千頃。謫仙杯可問，玄暉練似靜。葛巾已墊露，松醪未告罄。且尋竹林醉，誰誇楚澤醒。吟隨鶴唳清，興與江流永。起舞長松摧，高歌山谷應。試問赤城遊，何似黃岡興。（《錦溪集》外集卷六）\n《次退溪天淵臺夜玩月韻》：高堂秋夜靜無風，霽月流空玉鑑空。爲報謫仙休問月，乘槎共上斗牛中。\n泝沿伊洛障橫流，林壑深藏濟世舟。眼底風煙輸雅量，胸中星斗照清秋。千年雲谷聞餘論，數日寒泉忝共遊。假步巖扃慚有累，惟思憤發樂忘憂。（《錦溪集》外集卷六）\n《次李子發》：謫仙佳句爛星文，邵子天真任半醺。紅綠滿庭山雨霽，坐看桐月白紛紛。（《錦溪集》外集卷六）\n《謹和賀淵戲退溪七月旣望之作》：壬戌新秋旣望中，希蹤赤壁正奇逢。無端風雨翻爲戲，有約江山自不容。作賦蘇仙誇得意，題詩李白歎成空。扁舟明月中秋好，爲續清遊擅海東。中秋旣望，若做清遊，不須多讓於蘇仙，而又見阻礙，可嘆。轉達陶山，以資一場笑囮，如何？（《錦溪集》外集卷六）\n《策問》（節錄）杜子美，崎嶇夔壠，忠愛藹然，而不能周旋於李、 郭之間，以贊中興之業，何歟？使其得君行道，則才過姚、宋，而能做稷 契事業歟？作者以詩史比諸六經，亦何所取歟？（《錦溪集》外集卷八）"
  },
  {
    "type": "poet_entry",
    "poet_name": "權應仁",
    "poet_background": "權應仁（1517—1584），字士元，號松溪。李退溪弟子。曾出使明朝。今存《松溪漫錄》。",
    "poems": "思庵朴政丞少時，宿僧房有詩云：“醉睡山家覺後疑，白雲平壑月沈時。翛然獨出修林外，石逕筇聲宿鳥知。”時人謂之“宿鳥知先生”，此鄭鷓鴣、趙倚樓之比也。相國之詩出於李白，清新俊逸，傳世者甚眾。僕遊伽倻山亦效顰云：“世事紅橋外，筇聲鶴夢中。”所謂不自量者也。思庵諱淳。（《松溪漫錄》上）\n趙松岡按節嶺南，語僕曰：“遍觀列邑題詠，徐四佳公之《蔚山東軒》詩曰‘樓敵岳陽天下一，地鄰蓬島海中三’最爲奇壯。”僕曰：“安相公琛之《昌寧秋月軒》詩‘搖波散作東坡百，對影真成李白三’，未知孰勝。”公曰：“彼壯此工，相上下也。”僕《次蔚山南軒》詩曰：“白鳥去邊唯有海，青山盡處更有村。”亦四佳之遺意也。（《松溪漫錄》上）\n李翰林詩：“玉壺繫青絲，沽酒何來遲。”或言：“青絲乃佳品白金，併與酒錢而送之也。”朴質於漢語通事，則曰然矣。果如是讀之，則尤爲有味。（《松溪漫錄》下）"
  },
  {
    "type": "poet_entry",
    "poet_name": "沈守慶",
    "poet_background": "沈守慶（1518-1601），字希安，號聽天堂。明宗二年（1546）文科及第。歷任議政等職。今存《遣閑雜錄》。",
    "poems": "近有石川林公億齡，以能詩名。有人請賦酒詩，呼“甘”字韻，林即應聲曰：“老去方知此味甘。”又呼“三”字，應聲曰：“一杯通道不須三。”又呼“男”字，應聲曰：“君看嵇阮陶劉李，不羨公侯伯子男。”真奇作也。余歎賞之餘，乃次其韻以戒兒孫：“曾聞大禹飮而甘，嗜酒全身十二三。勿把一杯宜戒慎，須知遠色是貞男。”反林之意，而詩則不及遠矣。（《遣閑雜錄》）\n余少時，士子學習古詩者皆讀韓詩東坡，其來古矣。近年士子以韓蘇爲格卑，棄而不讀，乃取李杜詩讀之，未知李杜其可容易而學得耶？非獨學詩，凡俗尚莫不厭舊而喜新，徇名而蔑實，人心之不於常，真可笑也。（《遣閑雜錄》）"
  },
  {
    "type": "poet_entry",
    "poet_name": "梁應鼎",
    "poet_background": "梁應鼎（1519-1581），字公燮，號松川。明宗七年（1552）文科及第。歷任成均館大司成等職。今存《松川遺集》。",
    "poems": "《仰次》其二：湖南雄荊楊，實唯人才窟。鳳凰御圖來，麒麟應時出。屈指三四公，令公居其一。少小翰墨場，逍遙不曾跌。果然飛天響，異乎林間喞。諫院夕焚草，玉堂晨理櫛。文章實致身，青雲邇白日。棟樑即松楠，琴瑟乃梓漆。章服歲中新，病憶樵山銍。歸來四壁空，詩書尙積室。李杜以爲主，黃陳以爲弼。掣海登驪龍，燒野搜瑟瑟。牢籠無遺算，萬象誰逃逸。一吟南岳舞，昻頭且蹲膝。再吟雷車轟，五丁逐神物。我願公勿狃，來生坐此吃。何如失沉痾，天門再曳紱。國家樹根牢，賢聖數不七。肯置霖雨手，政待丹青筆。連茹看彙征，民望解久鬱。熙熙春臺天，吾其旬日必。（《松川遺集》卷二）"
  },
  {
    "type": "poet_entry",
    "poet_name": "李後白",
    "poet_background": "李後白（1520-1578），字季真,號青蓮、松巢、荷衣居士。一生經歷中宗、明宗和宣祖三代。明宗十年（1555）文科及第。歷任禮曹正郎等職。今存《青蓮集》。",
    "poems": "《文章憎命達》：長嘯激昂眄宇宙，胸中五岳高崚嶒。堪嗟古來翰墨徒。崎嶇嶒嶝紛相承。草堂杜老豈虛語。有命似被文章憎。士生天地異凡庸。才氣落落雲霄淩。螢窗遊藝不暫停。盈床典墳神所憑。心期直擬燠皇猷。豈欲媚世求譽稱。詞源倒流三峽水。文彩萬丈神光騰。天孫雲錦脫塵機。綠池波淨披荷菱。英名共許華國手。金馬玉堂身宜登。如何不遇揚得意。飛詔永斷天門徵。一官未授顔已衰。垂簪白髮空鬅鬙。飢寒困苦何足道。人間禍患紛相承。平生所負反爲祟。悲吟到處愁難勝。萍蓬飄迫竟莫補。後來祗得騷人矜。奇才豈是害身物。古來窮阨何相仍。治安賈生落長沙。春秋董子江都丞。柳江又見子厚老。昌黎揭揚罹炎蒸。寒郊貧島未須言。吟哦有似蛟與蠅。獨憐謫仙李翰林。風儀軒豁南溟鴻。調羹御床未爲貴。夜郎萬里山千層。知音杜陵有布衣。一生自許金蘭朋。應憐坎軻寄幽憤。詩詞苦楚非寬弘。流傳千載指爲例。騷林遺誦悲塡膺。窮鄕今日一書生。十年映雪隣山僧。高風縱未涉古人。奏技豈讓時輩能。胡爲奔走困風塵。名參薦書猶未曾。長吟聊復訢不平。搦毫盡日心兢兢。（《青蓮集》卷一）"
  },
  {
    "type": "poet_entry",
    "poet_name": "具鳳齡",
    "poet_background": "具鳳齡（1526-1586），字景瑞,號柏潭。謚號文端。明宗十五年（1560）別試文科及第。歷任大司成等職。今存《柏潭集》。",
    "poems": "《次書小白山僧思瓊軸》：溪仙慎老踏蒼鬟，紫極清遊又一還。那得飛笻淩栢岳，追攀四十九年閑。李謫仙年四十九，遊紫極宮。蘇子瞻亦四十九而遊，乃和李詩。周慎齋李退溪相繼守豐基，來遊小白。皆李蘇之年，並有和章。余於今年，亦隔五十僅一歲，有願遊之志故云。（《柏潭集》卷二）\n《寄謝崔司藝復初 是日。復初與崔大諫南岡。要余相詬，余不赴因謝之。》：子玉同僚契，追隨歲幾移。松窗春意氣，梅塢雪襟期。太白停杯處，淵明止酒時。南岡最相憶，雲霧未由披。余與復初甲子年間同爲戶曹。（《柏潭集》卷三）\n《寄誠胤書》：近間家信何似？吾則時僅無事，蓋以暑衰，故少醒耳。且汝旣讀通鑑否？今旣秋涼，可讀四書。權彥晦在家，有疑往問無妨。李白詩盡誦否？此非所關。品格旣高，造語天成，後人學詩者可爲模範，故如此力勸之矣。杜詩雖大家之祖，未易學得矣，汝須知之。（《柏潭集》卷八）\n《寄誠胤書》：聞往在仲昷書齋云：豈畢麟經而欲學中庸否？光景忽忽，盛年不再，汝輩須徵陶士行之言，當惜分陰可也。入京則不可不赴試，舉業并理何如？詩如李白，文如古文，或於下食之時，或於破睡之頃，一再讀遍，亦幸！亦幸！其他前後家禮，亦并考究節目，以廣知識，似爲切要。大概勤學之時，必先養其心思，不趨於他逕，而輔之以學問，然後庶幾有日進之效。若徒汩沒於句讀，不究聖賢之工程，則徒弊精憊神，竟亦何望！並須細思之。（《柏潭集》卷八）\n《寄誠胤書》：來後，汝之讀學幾何？須百分致功，幸甚幸甚！韓、柳文選，限季夏循環讀之，而擇其中可讀者，尤宜考其始末，觀其體段，會其意緖，準其辭語而讀之，則庶可得其古人精意所到，而自有作者手法矣。此外，李白詩亦擇其可讀者，而常熟復之。古文前後集亦可并讀，而大學、中庸或問及庸學等書，亦可間間讀之也。製述則一月內賦二篇，詩七言二篇，五言二篇，行文則論一二道，策則三朔二道，以此爲式例可也。絶句律詩，乘興爲之亦當。但事苦心焦思，則傷損益多，亦宜務養精神，心智不昧，然後自有所得，而學日就矣。（《柏潭集》卷八）\n《玄沙寺。次李修撰韻 修撰諱膂，字强哉，與其兄胄具有詩名。少時讀書於此，臨去留一絶云：爲報玄沙諸釋子，十年勤苦可鐫神。他時杖節匡山路，應道金門第一人云。未幾，魁正德庚午龍榜，山中傳以爲奇事。安郡守諱，字墐夫。嘗手書於版，懸於樓楣。歲月旣久，不幸延年寺僧有槌樓之舉，並與其詩版而失之，來觀者不能無慨然。安上舍霽，郡守之胤也，誦而書之，蓋不得自己於先大人之手澤也。余亦次其韻。歲壬申三月日。》：謫仙當日留詩句，風雨空山泣鬼神。卻恨闍梨不解事，紗籠無復眩遊人。（《柏潭集續集》卷二）\n《送李僉知季真赴京師賀聖節》：手奉天章出紫宸，玉京歸路指層旻。謫仙筆下詩千首，元禮舟中客幾人。雪落燕山花似席，鶴飛遼柱翅如輪。光陰莫恨羈遊闊，珍重觀周興有神。（《柏潭集續集》卷三）\n《錦江辭 戊辰八月十七日甲午以全羅道災傷御史過於江橫舟之際乘興賦之》：江之水溶溶兮，亘宇宙而長流。洩坤靈之潛秘兮，釀坎德之神休。江湖奇勝擅南服，一隅兮，清風明月兮千秋，兩岸兮青山，雲霞萬點兮浮浮。或躍兮赤鯉，飛來兮白鷗。來牛去馬不知其幾何兮，簇帆檣於渡頭。余奉使而雲邁兮，薄言泛乎滄洲。采秀兮巖底，搴芳兮中洲。覽山河之如昨兮，仰千載而夷猶。泝而沿道且阻兮，寄遐懷於前修。備穎陽之洗耳兮，邈清操之寡仇。七里之垂釣兮，凜高概之無儔。斜川妍和之詠兮，浣花風月之遊。剡路回棹兮，乘雪夜之寒幽。西湖放鶴兮，縱雅賞於林丘。郞官謫仙之月兮，赤壁蘇老之舟。伊人各有所懷兮，會情賞於名區。然徒事乎暢敍兮，非余心之所求。獨宣尼之川上兮，歎道體之回游。偉亞聖之原泉兮，闡後學之宏猷。發圖書之關鍵兮，傍濂溪而遲留。紹前聖之墜緖兮，櫂武夷而賡酬。嗟遺塵賸馥之逈難追兮，對方策而含愁。俯流波之滔滔兮，挽余聲兮莫之由。誦鳶魚之短章兮，擊空明兮思悠悠。（《柏潭集續集》卷四）"
  },
  {
    "type": "poet_entry",
    "poet_name": "鄭琢",
    "poet_background": "鄭琢（1526-1605），字子精，號藥圃、栢谷。謚號貞簡。封西原府院君。明宗十三年（1558）文科及第。歷任都承旨、大司成、江原道觀察使等職。今存《藥圃集》《龍灣見聞錄》等。",
    "poems": "《月夜有懷贈友人二絶》其二：乘月月滿衣，叩門何處客。風致逈飄然，猶疑見李白。（《藥圃集續集》卷一）"
  },
  {
    "type": "poet_entry",
    "poet_name": "奇大升",
    "poet_background": "奇大升（1527-1572），字明彥，號高峰、存齋。明宗十三年（1558）文科及第。歷任大司成、副提學、大司諫等職。長於詩文和理學，是朝鮮時期的著名理學家。今存《高峰集》《朱子文錄》《論思錄》等。",
    "poems": "《大學士和期韻兩首見示輒敢仰次示季真汝守兩僚》其二：龍灣千里迫歸期，怯膽驚勇士爲。指下銀鉤光乍動，腹中金甲耀堪披。謫仙豪氣將詩就，吏部高才載筆隨。樽俎雍容得人服，摛華光國在今時。（《高峰集》卷一）\n《幽居雜詠 五言四韻十五首》其十三：遮日松如幄，當軒竹似簾。壁懸徐子榻，花舞謫仙簷。調鶴光陰換，烹茶澗水添。柴門終日閉，獨賞鳳皆尖。（《高峰集》卷一）\n《擬李太白與杜子美書》：白頓首，子美足下：長嘯宇宙，往事萬古，撫劍慷慨，胸膺生土，又安得不揚眉吐氣，開心暢懷，快討而極論之哉？白謾學書劍，薄遊城市，顧世一慟，矯首青山，獨自馳騁今古，拓落經傳，會二帝三王之心，作十載萬里之行，將以攬湖山之清爽，挹聖賢之軌跡，滌紛囂之塵累，養浩然之正氣耳。何嘗登山以撫其嵯峨，泛水以弄其潺湲而已哉？於是東窮滄海，上會稽，窺禹穴，翺翔岱宗之下；北歷幽冀，西屆秦蜀，南出乎江漢之間，濯足洞庭，振衣登岳陽樓。攬虹霓以爲竿，撘日月以爲鈎，掣六鰲以爲膾炙，挽五湖以爲酒；哦詩一篇，彈琴一曲，思逸雲際，志妙天外，頹然而醉，悠然而醒，不知天地果何如，萬物果何如，吾身果何如，又安知人間世爲公爲侯、有榮有辱哉？言歸故山，麋鹿與羣，激清磵以爲池，撫盤松以爲屋。竊自懷念，神農、虞、夏，忽焉已沒，士之蒙璵被璞、龍虎之文者，枯死空山，幾許人哉？悲夫！淳風一死，世僞滋生，去就之義亦何所依？抗顔世務，營名殉利，往不知返，竟何爲哉？百年易滿，羲御超忽，霜撲玄鬢，塵生清顔，獨立乾坤，顧影徘徊，逢萊何處，弱水萬里，只有清風明月，與之日夕周旋耳。悲歌掩涕，淚落奔川，謀托金丹，吾將與老。語曰：農不如工，工不如商，刺繡文不如倚市門，昧精紅塵，甘心黃馘，孰與釋紛解累，謝世從仙，以極吾盤桓之樂哉！子果能從我遊乎？緤馬層城，遨遊玄圃，玉芝爲羞，白水爲漿，裁青雲以爲衣，戴北斗以爲冠，爲三十六帝之臣，不亦樂乎！白，狂疏自在，不事畦徑，四海知己，惟吾子美，安得握手，以罄此抱！浮沈無計，聚散有期，兩地相望，落落如晨星，臨風暢息，又可奈何！而况修短隨化，竟歸一途，學仙輕舉，必不可能。庶幾各拋世憂，死生一訪，對酒萬事，形跡兩忘，不必慕仙，不必厭世，縱浪大化，以缺吾真是望，惟足下裁之。酒仙李白頓書。（《高峰集續集》卷二）"
  },
  {
    "type": "poet_entry",
    "poet_name": "權好文",
    "poet_background": "權好文（1532-1587），字章仲，號松嚴。明宗十六年（1561）文科及第。歷任集賢殿參奉等職。今存《松嚴集》等。",
    "poems": "《謹題先生法帖後》：靈芝之山高矗矗，溫溪之水流曲曲。沿流十里幽絶處，山回溪轉如盤谷。先生一夕歸去來，開籠忽放冥冥鵠。誅茅澗濱結數椽，友是青松群是鹿。窗前謫仙詩百篇，架上鄴侯書萬軸。騷韻何徒繼風雅，筆鋒遠勝羲之俗。鸞騫鳳起若橫鐵，鬼踔柛驚如散玉。滎陽漢楚戰初交，森嚴劍戟耀衆目。澤國蛟龍身欲奮，擺弄風雨掀川陸。垂露竹葉不敷美，鳥跡蝌蚪比亦足。家家屛幛題已遍，千金爭欲換尺牘。我今雲箋乞墨痕，不嫌霜兔揮來禿。飛鳥入林蛇入草，展卷愛玩知幾幅。精光只宜照書床，至寶不可藏塵簏。看看無厭拔眼釘，晴榻一日披三復。心正應知筆亦精，把毫效畫何追逐。譬如欲翔徒隻翼，更似難行只偏轂。洗硯卻要滌舊習，手弄寒溪月盈掬。（《松嚴集》卷一）\n《鶴駕寺。與休庵同棲。有時得句相和。以慰山中落莫之懷。》：拂袖祗園裡，腦塵靜更清。披雲山露色，和月澗傳聲。宦祿心曾死，林泉感此生。浩吟酬六對，還愧李長庚。（《松嚴集》卷一）\n《和辛啓而三絶下一絶言辛君詩中之意》其二：李白孤登落雁峰，驚人無句氣撐空。一罇好把殘秋興，直付煙溪杳靄中。（《松嚴集》卷一）\n《到長會院觀隱者李奉事與丹陽守錦溪公漁於冰江題一絶》：雪霽寒江棹釣船，隨風上下泛空淵。晩聞一笛灘聲外，疑是清遊李謫仙。（《松嚴集》卷一）\n《司馬堂。次喜還亭權令公。》：鉛槧從來愧寡聞，爲欣昭代炳人文。不求李白逢時合，寧泣楊朱去路分。千古獨懷吟釣月，十年誰惜賦淩雲。華堂移搆今新會，追憶清騷舊使君。（《松嚴集》卷二）\n《次呈後凋軒》：寒松石上問三生，古桂庵前澹六情。扣寂欲題方外賞，豪吟難倩李長庚。（《松嚴集》卷二）\n《說懷，謹呈具上庠詩案百十二韻  丙辰》：家世綾城德業敷，雲孫今復稟靈殊。鍾英天地星辰動，奪淑山川草木枯。鳳集慈肩徵瑞夢，鵾騰雲腳聳雄圖。缺獨擅白眉超馬氏，曾能赤手搏於菟。心謀落落跳三級，襟量深深吸五湖。虎豹文章曾自蔚，君民事業亦能俱。名驚霹靂增新價，學泝河汾浣舊洿。十載藏修知最敏，多時潛默想如愚。足輕千里猶良驥，骨瘦三山豈蹇駑。積寸幾將思遠地，直尋還擬騁長衢。高才北斗人難及，逸氣東溟孰敢踰。錐利詞鋒剸鬼膽，風生筆勢抗龍顱。鄕鄰托契薰爲喜，流輩承塵豁不拘。智短二知非賜也，道傳一貫是參乎。鍊丹肯向頑醫問，堅白當求善價沽。萬軸圖書多妙趣，一窗螢雪得真腴。尋常努力追前軌，造次施爲啓後模。持已入家猶愷悌，揚名出國定都俞。思忠思孝鳴時傑，惇禮惇倫絶代儒。動喜容顔多蘊藉，養和情性混醍醐。羞藏白屋雙眉鶴，欲踏青雲兩鬢烏。早占小科露頭角，晩成大策剝皮膚。神光萬丈憑嵩岳，氣像千尋出舞雩。畢歲幽居寧蠖屈，通宵端坐宛僧趺。從知否泰天而已，更覺窮通命矣夫。是日不容蚊腳印，他年應佩玉鱗符。麼尼已許清塵海，金錯何徒耀宦途。緣督始終心若洗，皐牢彼此意難渝。行藏任撫盧生枕，去就愁乘孔父桴。昌裔盛稱唐日李，憶先陰善漢朝於。誰嗟作傳米千斛，堪笑禳田酒一盂。禍福逐人常有驗，榮枯於世理何誣。遇當樂進違當退，失莫悲號得莫娛。蘭抱國香傳衆聽，竹操清節拔繁蕪。缺綠野暫成歌白紵，朱門終必黜青蚨。朝天路阻傷齊客，戀闕情深詰鄭巫。缺羨君計術硏桑邁，愧我生涯鄭棨迂。鮑室夙參韓孟密，鷄壇相作粲衡孚。遊陪杖屨交情篤，談對燈床古意輸。卻喜鼻堊逢匠石，深懷背癢倩麻姑。頭陀雲外同塼鏡，舂牘聲餘襲鐵罏。林月涼時攜釋子，野花明處引奚奴。清吟端可承風雅，苦讀猶能解典謨。習慣管寧穿木榻，絃歌願憲任桑樞。膠膠穢茂鋤荊棘，覓覓純精琢碔玞。春雪漸高酬郢調，士風多廢詠吳趨。顛狂自哂翰林白，貞儁方期博士朱。豈把拙能論㪷斛，不將疏密較錙銖。優遊累載相心取，徵逐乘時肯面諛。室得四通雖豁閜，墻高數仞未窺覦。塵街莫笑張公醜，山澤堪憐子夏癯。二要騷懷輕萬戶，百能勤力反三隅。蓬麻取益元無倦，玉石磨光更自劬。泥壤欺龍多蝘蜓，藩籬襲狗幾鼱鼩。談圍散卒端能䤋，文陣群雄亦可俘。木氏出鄕行必赫，魚兒在陸涸難濡。懷榮庶割華歆席，耽學誰分謝眺襦。手掛燕弓思定遠，腰橫豐劍覓風胡。飛將舉舉齊黃鵠，步必騰騰駕黑貙。樗里滑稽垂布槖，由基彀率脫桃弧。沿江端可成舴艋，汲井先應具轆轤。功不用心爲博奕，戲嫌營利擲樗蒱。腦中涇渭明持鏡，眼底光塵混竊鈇。俗事亂繩來錯綜，流光激箭去須臾。繁華叢裡收雙手，富貴機邊謝薄軀。自昔祗欣神倜儻，只今何料命崎嶇。枉趨願合奇男秀，求嫁宜誇靜女姝。鳧鶴短長猶自異，躨蚿多少判難徒。薰陶欲避三端士，涵養徒慚五技鼯。責訓曾蒙改粗粕，豪奢寧鬪碎珊瑚。從師問道時頻換，失友離群歲幾徂。彈淚荊山空採璞，愴神滄海久遺珠。東山剩占投遊屐，南郭何勞適好竽。可效尊賢君子賤，嘗羞請圃小人須。疏頑但克勤提槧，壯勵終何暗握瑜。內乾坤空浩浩，愁中日月自區區。芳郊健步殊黃犢，空谷閑心似白駒。鄕黨縱能聞遜順，隣居那得改酣呼。松皐一曲高亭靜，煙岫千重小閣孤。兩地牢愁長脈脈，萬端危語轉嗚嗚。梅窗竹砌魂長往，柳岸花園夢並驅。興入天機知塞馬，意排塵網悟簷蛛。白搔杜老千莖髮，紫斷孫公數寸鬚。南岳煙霞懷遯放，西湖風月景幽逋。論兵肯羨朱黥雁，題物唯追鄭鷓鴣。泣路亡羊勞日夜，收心縛虎苦朝晡。道高質魯無良友，志大才疏作故吾。蓬蓽縮頭悲蹭蹬，泥塗曳尾恨踟躕。濯纓逸父隨樵牧，叩角高賢隱販屠。擇地雲居甘索莫，樂天瓢飮任艱虞。俗緣暗處千愁在，物理明時一事無。淡泊生平忘織席，酸寒素術喜編蒲。悠悠宇宙簡中蠧，泛泛東西波上鳧。滿腦吉祥難自貯，戕躬仇賊不勝誅。屠門對嚼藏燕石，荒畝休耕守宋株。昭代丹忱空浩嘯，高堂白髮獨長吁。人間毀譽紛蚊蚋，物表棲遲鄙蟪蛄。遣興便思饒沈謝，繢章多愧遠黃蘇。飢鴻汲汲謀黃稻，神鳳高高愛碧梧。隱顯人蹤嗟逆旅，酸醎世味厭賓廚。葛巾芒屩攀蒼鶻，蒻笠羊裘傲白狐。歲暮狀心橫百越，地饒佳景勝三吳。巖扉掩寂閑琴把，溪路穿深信杖扶。勝節虛經思益苦，孤吟無和氣頗粗。千林衰葉紅妝褪，一帶澄流素練鋪。楓樹磯頭親白鷺，蓼花村畔戀青鱸。芳盟好結同漁店，尙志何妨負帝都。兩句缺（《松嚴集》卷四）\n《遊清涼山錄》（節錄）：翌日，與應見左挾書右持壺，踰陶山北峴。時疏雨滿林，半袵蓑衣，駐馬遙瞻，則文華全體，忽落眼底，而半褪陰雲。余顧應見曰：“此李白詩所謂‘山從人面起，雲傍馬頭生’者也。” 進立溪堂門，余又曰：“正游楊程門立雪” 應見曰：“恰好時景也。” 俄被引入，先生贈我城山絶句二首，手披口吟，勝得萬金，此昔請而今惠也。質問纔暇，進所佩之酒，回三四杯而罷。\n是夕，復與應見歸壠雲，夜久酌酒數碗，各露真情。應見曰：“每到於斯，見先生之面聞先生之言。則如舊染之滌如醉夢之醒。” 余曰：“果若是也，古人云‘開雲霧而睹青天，剪荊棘而由正路’，其不然乎？余在少年，視先生如鬼神之神明，所言莫測其端；如江河之浩蕩，所爲不知其岸。今來函丈，妙言入耳而自解，行事著眼而可明，吾自信功力之少或有進也。但性鈍年晩，恐未及登其階級，而又恐腳踏失其實地。何緣用黃牛之革，而敦艮於他日也？” 應見多以奬語及之，相與卒業爲期。（《松嚴集》卷五）\n《敬呈青松鈴閣。謝惠船板。》：湖上移居任四休，垂綸久欠辦漁舟。良材遠乞青鳧伯，逸興先飛白鷺洲。嚴老釣臺空獨倚，謫仙吟舸未同浮。筆床茶竈要兼載，感使山人泛碧流。（《松嚴集續集》卷四）\n《題載月船》：艇子小如觥，可載物之輕。欲載綠煙色，煙色空縱橫。欲載清風光，風光杳無形。不如載明月，夜夜長盈盈。月盈舟不重，舟側月不傾。人皆憐綠煙，我嫌暗江城。人皆愛清風，我恐波浪生。何如滿船月，達曙清且明。寄語滄浪叟，此時宜濯纓。空明弄光處，宛是天上行。笑殺蘇飛仙，笑殺李騎鯨。（《松嚴集續集》卷五）\n《寄鶴山庵諸賢詩榻》：若個羣吟雅選餘，一團清氣稟堪輿。騷章恰好煙霞助，勳業應愁日月除。蕭寺昔慚王氏飯，匡山久讀李君書。只今雲鶴難同躡，空望寒岑揷碧虛。（《松嚴集續集》卷五）\n《青城雜題》其二：曾聞愛酒李長庚，采石江頭醉不醒。應知此地投仙跡，遺甕千年作石形。甕巖（《松嚴集別集》卷一）\n《把酒待月與李共父同賦》：浸山暮色入孤斟，坐恐寒蟾沒海心。對影夜深要一間，風情不落李翰林。（《松嚴集別集》卷二）\n《請隣親重陽會序》：人生百年分幾時，混作流世鄙慮。秋光丸月之將暮，宜辦美景佳歡，不亦樂乎？可以遊也。溢清思於螢榻，飛逸興於龍山。酒如澠，肴如陵，不知何處攜友高宴；情若海，心若石，第恨窮廬抱獨貪愁。勞望眼於遠村，示微忱於近里。良辰難再得，忍虛擲於憂中；吉日不復來，欲自忘於醉裡。而我草堂身世，煙林襟懷。元結溪山，自占漫浪之奇癖；太白詩酒，寧負邀遊之佳章。臥盤蝸而涼涼，屈尺蠖而得得。世上萬事不掛眼，富貴非所期；人間五倫尙佩躬，孝友是素願。奉孤親於堂上，恃衆戚於洞中。喜則共歡，悲來同慽。朝相見，暮相見，情已盈於班判；晝幾思，夜幾思，心亦浮於義竹。笑彼楚越之肝膽，喜此齊魯之弟兄。禮違曰叔曰姪，縱愧阮嗣宗之顛狂；義結惟昆惟季，藹爾范仲淹之惇和。老吾老而循恩，長自長而推位。許良會於四節，締深盟於十年。風酣日暄野溪頭，幾度對花而設席；霜淒露冷園林畔，聊可看竹而置樽。崕疏幘而沈哦，撫長劍而深感。於時岸妝錦繡，山暎羅紈。萬里碧空，雲影澄分，雁幾點；一帶流渚蓼花明兮魚自肥。懷舊土者登樓，送將歸者臨水。落木風兮蕭瑟，總是斷腸之聲；疏林雨兮淒涼不耐消魂之色。萬類於悒，百卉俱腓。階蛩鳴殘，懶婦空房驚遠夢；簷鷄叫罷，騷客孤燈動幽歎。想楚子之揮毫，慕孟公之落帽。年華物態迭相謝，最清秋之悲涼；野色山光次第殘，忽今朝之感發。柳飽風而隕翠，菊襄露而綻黃。愛玩末窮，寒香可惜。採泛紅友而酌，獨坐東籬之邊；抻暎白頭而吟，遙憶北阮之外。陶處士柴門寂寂，雖絶白衣之敲；蘇東坡金杯深深，竚待青眼之倒。要與覓新趣而偃仰，擬將抽古意而逍遙。弄筆把琴，豈無他人，不如我同巷；接被飛觥，猶有親舊，敢莫與一筵。伏望尊侍等，傾恕吾情，興懷物色。惜流年之催老，效古人之登高。呼南隣，呼北隣，須集荒山之角；邀西舍，邀東舍，莫負片簡之言。始鞭相睦之心，更竭久阻之抱。一局棋，一樽酒，不能消此日邪？數絶詩，數叢花，薄言酬勝節矣，何乃緩緩而使忉忉？倘惠然而偕臨，晤鬱伊之獨處。握手不解手，寧復悲潘岳之怨毛；傳杯不放杯，剩足減杜陵之羈恨。飮比期於酪酊，興只在於雍容。不妨善戲謔兮，何如好爲樂只。然則蘊臆可解，夙願可償。豪管纖絃，聲斷杯盤之草草；清談雅語，玉碎幾席之陶陶。式燕且濡，以永今日。起舞天地窄，浩歌山川搖。山不見，雷不聞，渾成伯倫之儒首；壺自傾，疊自恥，斗覺君子之警心。允矣盛矣，熙如怡如。信不世之風流，專特地之勝會。遠村斜陽，牧笛在牛皆而起餘情；歸路黃昏，棲鴉趁馬頭而避寒氣。是太平之氣像，等康衢之娛嬉。竟酒徒之分離，又山公之倒載。新月曲如鉤，姑蘇臺上西施露粉眉，靈楓醉似泥，金谷樓前綠珠飄茜袂，紛所賞之如許，浩述懷之未闌。竊謂輸心羣親，流觀庶物。日日時時欲辦此，恐吳儂眼花之暗晩風；年年歲歲長若斯，恨諸尊鬢毛之明早雪。爰將四韻以續篇。詩曰：今年二十四重陽，添得牢愁破索郞。囊裡茱萸當繫臂，壺中粔妝豈撐腸。柳憐衰翠霜鏖色，菊愛殘黃露綻春。美景虛經誰不惜，爲招親友放詩狂。（《松嚴集別集》卷二）"
  },
  {
    "type": "poet_entry",
    "poet_name": "尹斗壽",
    "poet_background": "尹斗壽（1533-1601），字子仰，號梧陰。謚號文靖。封海原府院君。明宗十三年（1558）式年文科乙科及第。歷任領議政等職。今存《梧陰遺稿》。",
    "poems": "《奉呈松江相公》：同堂不察昔人悲，况是艱危實共之。李杜聲名元已忝，富韓交道竟難知。悠悠浮議喧傳市，默默深情說向誰。賴有牛翁煩指示，負荊先自豎降旗。時士夫間。有往來蜚語。牛溪屢以書譬解之。（《梧陰遺稿》卷二）"
  },
  {
    "type": "poet_entry",
    "poet_name": "高敬命",
    "poet_background": "高敬命（1533-1592），字而順，號齋峰、苔軒。 謚號忠烈。明宗十三年（‌1558年）文科及第。歷任戶曹佐郎、正言、英陽郡守等職。曾以書狀官身份出使明朝。今存《霽峰集》。",
    "poems": "《醉言集太白句》：顱鷀杓，鸚鵡杯，一杯一杯復一作又一杯。古人今人若流水，一日須傾三百杯。（《霽峰集》卷二）"
  },
  {
    "type": "poet_entry",
    "poet_name": "宋翼弼",
    "poet_background": "宋翼弼（1534-1599），字雲長，號龜峰、玄繩。謚號文敬。精通理學，有“東方理學的中興祖”之譽。詩以李白爲圭臬。今存《龜峰集》。",
    "poems": "《寓羊馬村曉次李白談玄韻》：千山鳥聲曉，幽人夢先覺。歸雲流靜態，落月掩寒貌。露花濕不飛，旣落還有要。林端白色生，漸入窗間照。盈虛只一理，默契閑中妙。味淡尊內守，慕寂輕外召。獨坐誰同賞，無私豈異調。遐想忽有會，時或宛爾笑。足不下庭戶，何年事登眺。（《龜峰集》卷一）\n《覽李謫仙四皓墓詩有感》：酣棋爭虎日，成翼詠鴻時。願爲儲皇死，休言定是非。（《龜峰集》卷一）\n《流離中用謫仙韻五首》：投璧出門煩抱負，大兒呑哭小兒啼。行人過盡無歸路，極目萋萋芳草齊。\n人語傷心殊處處，山禽猶作故園啼。爲傭笑未除前習，老妾愁眉與案齊。\n兄寄山東弟海西，臨歧不敢向人啼。江南再見梅花發，孟子無心久於齊。\n欲祭吾親家萬里，隔窗愁聽夜鳥啼。來時手種庭前樹，聞道如今與屋齊。\n東海悠悠不復西，丈夫那效婦人啼。希賢希聖當年志，國可治之家可齊。（《龜峰集》卷一）\n《獨坐寓中用李白韻》：夕風吹片雨，寒日照孤城。隔島有蕭寺，響雲來磬聲。曠然凝道想，默坐蕩塵情。身老轉無事，時危空遠征。（《龜峰集》卷二）\n《懷海中人二首用李白韻》：悵望人何在，瓊臺浩渺中。白雲生暮海，黃葉落秋風。山盡天形遠，波深月影空。高蹤追不及，霞外有冥鴻。\n靈槎天外至，仙信落雲中。止水看明月，栽花不記風。白首三春約，青山一面空。耦耕時早晩，尺素付歸鴻。（《龜峰集》卷二）\n《覽李謫仙過四皓廟詩有感》：名傳非隱逸，身死下神仙。笑落奇謀裏，慚爲戚里賓。高山宜遁跡，瑤草可長年。已歎無堯舜，何煩異漢秦。（《龜峰集》卷二）\n《次李白山樽韻走筆》：不琢清貧合，無文富貴疏。遠林花落後，相對細雨餘。乍酌枯腸潤，高眠萬事虛。非君全素朴，那得伴幽居。（《龜峰集》卷二）\n《次李白愁鏡》：歡笑紅顔側，悽悲白髮前。學公無厚薄，羞月不虧圓。寶匣藏何日，珠臺照幾年。閉開非我念，妍醜任天然。（《龜峰集》卷二）"
  },
  {
    "type": "poet_entry",
    "poet_name": "李珥",
    "poet_background": "李珥（1536-1584），字叔獻，號栗谷、石潭、愚齋，世稱栗谷先生。是程朱理學在朝鮮傳承和發展的重要代表人物，與李滉並稱朝鮮思想界的“雙壁”“二大儒”。明宗十九年（1564）狀元及第，歷任兩館大提學等職。今存《栗谷全書》。",
    "poems": "《余之遊楓岳也懶不作詩登覽旣畢乃摭所聞所見成三千言非敢爲詩只錄所經歷者耳言或俚野韻或再押觀者勿嗤》：（節錄）下山將出洞，山靈向我愁。夢中來見我，自言有所求。物生天宇閒，因人名乃休。廬山無李白，誰能詠其瀑。蘭亭無逸少，誰能壽其跡。子美題洞庭，東坡賦赤壁。咸因大手筆，令名垂不滅。君今遊我山，風景皆收拾。胡爲不吟詩，反作緘口默。請君揮巨杠，庶使山增色。我言子過矣，子言非我擬。我無錦繡腸，安能追數子。滿腔惟一拙，吐出人不喜。子欲得瓊琚，往求無價手。山靈色不悅，側立久凝視。咄咄指我言，惡賓無汝似。我知不能辭，遂許撰荒鄙。形開如酒醒，所聽皆慌爾。有約不可負，聊以記終始。（《栗谷全書》拾遺卷一）"
  },
  {
    "type": "poet_entry",
    "poet_name": "李海壽",
    "poet_background": "李海壽（1536-1599），字大中，號藥圃、敬齋。明宗十八年（1562）謁聖試及第。歷任兵曹參議等職。曾出使明朝。今存《藥圃先生遺稿》。",
    "poems": "《嘲崔立之學後山失真》：李杜誰軒輊，騷壇兩聖人。庭堅偸氣力，無已學精神。終然歸一段，誰是得宗真。傳道顔曾在，堂堂難與仁。（《藥圃先生遺稿》卷四）"
  },
  {
    "type": "poet_entry",
    "poet_name": "尹根壽",
    "poet_background": "尹根壽（1537-1616），字子固，號月汀。謚號文貞。封海平府院君。明宗十三年（1558）文科及第。歷任大司成等職。曾四次出使明朝。今存《月汀集》等。",
    "poems": "《盧蘇齋有弔金河西五言長律偶次其韻六韻》：憶昨文章伯，同時海外生。人間推老杜，天上配長庚。黃閣經綸罷，玄亭棟宇傾。亂離遺翰在，遲暮寸心驚。落月湘中曲，愁雲漢北城。高風不可作，泉路倘逢迎。（《月汀集》卷一）\n《遊延安南大池》：君不見，黃冠道士飄然臨四明，鑑湖勑賜千頃青玻瓈。又不見，謫仙又向人間謫夜郞，郞官湖上落筆成虹霓。何如今日吾輩南池遊，芙蓉萬朵中間一葉舟。清香裛裛來八袂，一杯相屬落日已在天西陬。三峰雲末影醮半陂南，長安回首不覺還生愁。中流遙見聚遠樓，層欄複道隱映空中浮。當時作記喧宇宙，牧老精靈如今能在不感慨，弔古兀兀不成醉，千古萬古英雄空鳥過。扣舷長嘯萬里長風來以和，悲歌激烈撼卻淵中鼉。古人袞袞逝矣今人老，眼前悲歡榮辱是非得失俱草草。晝寒亭上風露暮更寒，湖光瀲灎淡妝濃抹如新掃。明朝衙館寂寂人不見，怳然海客一遊蓬萊島。（《月汀集》卷三）\n鄭教官君敬示余尹滄洲《壬子秋贈別》詩曰：“文章有正脈，意音爲之主。此道久不傳，已矣如聾瞽。性情本湛然，惟意能鼓舞。哀樂各相應，表裡元一矩。元氣信浩然，大樂安有譜。調切寄文字，節奏應鍾鼓。嗟余讀古書，十年勤自苦。一朝幸有得，敢謂如目睹。鄭子雖年少，其心甚慕古。相從已屢問，自愧無所補。養氣以爲本，讀書以爲輔。血氣苟不盛，萬卷終鹵莽。願君聽殷勤，我言出肺腑。豈徒作文法，學道從此取。今君有遠行，寂寞歸南土。追隨應久廢，別離那可數。贈言欲效古，我才非李杜。徘徊不忍別，秋風動江浦。”時鄭君年甫二十，而滄洲之許可已如此，此詩頗有矩度可敬。滄州平生以聲律之學自負，未知果有所見否。今考王弇州《卮言·附錄》，則王敬夫作南曲：“且盡杯中物，不飮青山暮。”猶以“物”爲諫也，“南音必南，北音必北，尤宜辨之”。然則固是中原之音，而南北音猶不相入，况以我國語音之殊，而有所覺悟中原之聲律，固未必可也。仍記昔年以應教在玉堂，嘗於一會，舉此事質之副學蘇齋，則蘇齋曰：“此不過囈語耳。且寂然不動者性也，此固湛然。至於情，則感而遂通天下之故者也。烏得並謂之湛然乎？”（《月汀漫筆》）"
  },
  {
    "type": "poet_entry",
    "poet_name": "金誠一",
    "poet_background": "金誠一（1538-1593），字士純，號鶴峰。謚號文忠。宣祖元年（1568年）文科及第。歷任正言、掌令、副提學等職。今存《鶴峰集》。",
    "poems": "《次五山中秋月排律二十六韻》：水國秋深玉露清，碧天寥闊轉崢嶸。誰將半璧簷頭掛，更喜圓蟾海上生。一縷纖雲渾散盡，三千大界總來呈。瓊樓高照姮娥鏡，銀界中藏顧兔精。仙斧何年修玉面，明河幾斛洗天睛。靈躔自吐盈盈色，灝氣能含炯炯晶。七寶成來形皎潔，一輪輾去路虛平。升沈但見催雙曜，南北誰知有九程。陰景縱雲隨望見，秋期卻是隔年迎。人間此夕無邊趣，天上今宵盡意明。夷夏歡娛寧彼此，古今吟弄幾豪英。淮王術妙蘆灰暈，唐帝橋橫桂魄盈。歲泛星槎仙有約，雨登天柱客逢晴。鄜州萬里少陵句，采石千秋李白名。金掌光凝知沆瀣，琪園影亂想蓬瀛。戍樓羌篴吹龍塞，子夜吳歌起漢京。遠客東來蓂幾葉，白頭西望雪千莖。孤帆未逐秋風去，淨界空成佛院行。佳節忽逢銀闕聳，空階兼聽草蟲聲。徘徊牛斗人初定，窈窕房櫳鐸不鳴。海闊天高看益遠，露寒琴濕曲難成。心懸故國無來鴈，夢逐清光掣駭鯨。欲飮一杯君已病，謾吟千首孰能評。久違桑梓愁千緖，留玩梧桐夜五更。絶域自憐孤我興，明年何處憶君情。人生離合真如夢，聊記奇遊聚樂城。（《鶴峰集》卷二）\n《次五山兵庫關雪花大如手分韻》其三：李白見何小，只言如手大。炎洲驚似席，異事傳天外。（《鶴峰集》卷二）\n《八月初旬鶴峰山前兩大人遊五山之諸寺記所見予亦追次其韻效顰僧宗陳》：以君千首水，洗我一生愁。第一江山景，料前多勝遊。朝鮮顧風俗，好學似楊修。吾邦豈蓬島，早知歲月周。更冀無征伐，一德今屬修。風雨將時至，山城響颼飅。商賈歌於市，野老抃西疇。覽德鳳鸞下，人間新得儔。對酒吟佳句，他時不待求。蘇黃李杜後，理窟誰能搜。軍興昨日事，智伯亡仇猶。官司分處處，升煙起崇丘。貞觀曾職貢，欲賜九花虯。沈香還他隋，餘薰滿風幬。清樾開牖戶，好置碧玉甌。自及寒泉井，無僧獨獻酬。爲國輸九死，五道補天陬。昨夜珊瑚樹，西吹枝已樛。處世無俗氣，一叢碧碎璆。聞道鴨綠水，猶來長白頭。東漂又西泊，轉覺此生浮。笑我酌杯滿，欲蘇渠詩喉。背花離古里，乘月登城樓。不如忘世事，閑處疑醉眸。寂廖古皇前，逝川自悠悠。彭澤幾千載，樂琴書消憂。前村梅八月，莫嘆無許由。白雲在天際，無心任去留。百年冠蓋宅，幻海一浮漚。高臥松蘿下，嗽石或枕流。功名雖不遂，句須學青牛。晨昏聽鍾鼓，何處夢刀州。他日江楓天，相送望歸舟。此情不可忘，千里月明秋。（《鶴峰集》卷二）"
  },
  {
    "type": "poet_entry",
    "poet_name": "李山海",
    "poet_background": "李山海（1539-1609），字汝受，號鵝溪、終南睡翁、竹皮翁、枾村居士。謚文忠。明宗十六年（1561）文科及第。歷任大提學等職。北人黨黨首，朝鮮八大家之一。今存《鵝溪遺稿》。",
    "poems": "《漫書》：少日官銜歲九遷，聲華榮寵絶隨肩。青雲器業歸新輩，白首行藏聽老天。紅蓼斜風吹笛過，綠簑微雨伴鷗眠。時時把筆如神助，卻訝前身是謫仙。（《鵝溪遺稿》卷一）\n《嘉善大夫同知敦寧府事黃公墓碑銘》（節錄）：凡有不平，必寓懷翰墨。詩尙李、杜，筆慕金生，齡踰耋不替。有《松澗稿》若干卷。公少讀書山房，夢占一絶曰：“水北秋如錦，天西月似眉。有心悲世事，無力鑄雍熙”，覺而悲吟，知不能有爲於世也。晩年飽見人心世道無復可爲，嘗自歎曰：“今之世食祿難矣，無所爲則義不可，有所爲則勢不能，是以不求人知，通塞一委之天”。優遊往來，未嘗終一年淹洛。戊子南還日，醉吟一絶曰：“終南一念未能忘，强策駑駘入洛陽。衰朽不堪供卯酉，歸船還載上來裝”，觀此可知公之懷抱矣。亂時流離者坌集門巷，全活者衆，遇族屬必解衣與之。郡有紹修書院，是文成故里慎齋公所建，久而寢弛。公慨然志修復，且以舊制，院接只聽場屋入格，大欠蒙養，於是作童蒙別齋。亂後猶惓惓不置，奬後生俾各成就，鄕士皆仰之。（《鵝溪遺稿》卷六）\n《盆松賦》：吾不知天地之區幾千萬億，山崇崇兮野恢恢。何所不可以植立，就盆中寄汝生哉。空將後凋之美質，只作兒輩之戲玩。倘蒙上帝之賦異，胡得不類之根幹。蟄龍潛知乎九泉，飛雲掩靄乎天心。老鶴棲息於其上，散清音兮；茯苓凝結於其下，留仙客兮。淵明撫之以盤桓，弘景望之以自樂。今旣失性而誤入，誠可爲之歎息。數寸之衰根不舒，半尺之龍幹回屈。借杯酒以爲雨露，得怪石以爲巖壑。嗟夫！松本無心，得失只由於吾人；人胡最靈，與彼松歸於偏塞。惟我生賴君師培養，倖免牛山之樵牧。謂將至於條達，同澗邊之鬱鬱。那知拘蔽於中廷，或作途 俾良性其臧賊。年十載而赴試，居至小而不覺。嗚呼！以孔、顔大智，非不知侈祿以養其身；以曾、閔至孝，非不念顯爵以榮其親。咸固窮而不二，行素位而逡巡。我胡爲乎不然，對盆松反觀以慚恧。物與我而雖殊，言受病則爲一。我今出爾乎盆中，樹之以浩浩之良區。今雖愧杜子之三尺，後可期李白之淩霄。人之有目者，觀爾色於霜朝；人之有耳者，聞爾聲於風宵。其病也，爾與我旣同；去病也，我與爾何異。肆染翰敷陳其終始，托盆松以自歎，因植乎吾志。（《鵝溪遺稿》卷六）"
  },
  {
    "type": "poet_entry",
    "poet_name": "崔岦",
    "poet_background": "崔岦（1539-1612），字立之，號簡易、東皐。明宗十六年（1561）文科及第。歷任刑曹參判等職。擅長書法，以松雪體聞名，同車天輅的詩、韓濩的書法一起被譽爲松都三絕。文章以擬古文體出名。今存《簡易集》《漢史列傳抄》等。",
    "poems": "《十家近體詩跋 李，杜，韓，柳，孟，韋，小杜，黃，兩陳》：余素不事詩律，晩乃喜古人所爲，則衰退甚矣。不能多記集若選，洎來守劇地，尤不暇焉。因試新刻活字，將十家近體印出若干帙，以自便披吟，且與同衰同喜者共焉。五七言不必兼焉者，特魚熊掌之取捨也，於所取則以全焉者，非有瓦礫之可後也。唯李杜必兼且全焉者，加尊重之意也。十家之外，似可恨少者，李商隱、蘇東坡二家，余亦未嘗不喜，然或不善學焉，則其流得無失之艱與傷於易者乎？此余過爲慮，未必通論也。後山有云：“晩覺書畫真有益。卻恨歲月來無多。”余之於詩律，毋亦類此乎？念之，是令人嗟惋。（《簡易集》卷三）\n《殷栗次東樓韻二首》其二：環擁名山第幾州，松蕈柏粒最宜秋。定堪服食休梁肉，合著詩仙不下樓。（《簡易集》卷六）\n《玉河館和李白愁陽春賦次韻 下同》：余來自東，蓋千里以伴春。一投空館，春胡爲舍余而宜人。花上林之如期，柳萬戶之皆新。香閨兮服成，振羅綺之輕鮮。甲第兮茶行，調色味於嫩泉。市朝兮晩晴，塵軟紅以和煙。使余想兮不見，朝復昏兮悄然。緬夫三年楚氛，多壘越吟。草生縈骨，燕巢無林。念百口之阻飢，靡膂力以遠心。余心獨兮如流，頭寧禁兮如雪。春不顧兮誰語，嘯歌多兮苦節。矧有一人兮瀛海濱，與天上而遙相因。丐雷雨之再施，憑余詞以若親。奈何春官莫爲之徹聞兮，無以慰矯首之美人。（《簡易集》卷六）\n《和悲清秋賦》：紛四時兮若逝川，乍湍激以流湲。胡余當此春日，悽忽感夫秋天。若登山臨水送將歸兮，况余去故國之四千。余時日轉空館，墻高易沒，晨起瞻瓦，疑霜是月。時假寐而得夢，渺關山之獨越。邑無煙兮歲無秋，問家室兮塗謬悠。惡復在夫三韓，是方丈及瀛洲。舉接目之如玆，孰非秋使余憂。歸去來兮，帝鄕不可以懷些，吾將歸骨於狐丘。（《簡易集》卷六）\n《適購書得戲奉百拙二首》其二：那將世上東坡百，當得人間太白三。奇入鬼神如有助，古追風雅合相參。逶迤此業隨時下，寂寞誰名擅斗南。英妙未應詩可少，自慚遲暮力難覃。（《簡易集》卷七）\n《次正使漢江觀漁韻》：漢江自古娛嘉客，不能十里王京陌。南北往來簇輪蹄，自在漁村與釣磯。江天澹曠連海國，林巒在眄非攀陟。采石空聞李謫仙，赤壁堪謝蘇公軾。唯有崔顥叶風流，漢陽樹兼鸚鵡洲。天上真人留我館，忽契霞想來登舟。見賞此境殆天與，許以矠事網亦舉。當其潑剌受制時，縱觀謹笑忘簪組。左右伺者如林立，庖人鼓刀事尤急。群魚應悔居清淺，誰肯問之對以臆。大者宜小宜鮮，風味更佳銀縷纖。盡物取之亦不忍，不禦其漏容伏潛。何待秋風討吳鱠，足以助酒超塵界。斜陽煙景復流月，造物定知今日會。陶然醉後倚揭蓬，一夢依然侍九重。燕雀安測歸鳳路，會應綵雲瞻太空。（《簡易集》卷八）"
  },
  {
    "type": "poet_entry",
    "poet_name": "成彭年",
    "poet_background": "成彭年（1540-1594），字頤翁，號石谷。因孝行被推薦爲童蒙敎官，未就任。明宗十九年（1564）文科及第。今存《石谷集》。",
    "poems": "《勸酒歌用李太白將進酒韻》：君不見，卜載故人江陽來，昨日龍門今復廻。又不見庭梅翠影侵鬢髮，遠勝瓊葩散冰雪。相逢意氣登高樓，俯瞰清潭濯明月。清潭濯月山影動，此間誰道吾君來。人生會面真可樂，直須痛飮空千杯。雙峰子，江陽生，我歌勸君酒，煩君倘相聽。屈原不肯餔與醊 ，江邊漁夫笑獨醒。眼前一杯千金直，達者不愛身後名。聖清賢濁總真樂，風人亦稱善戲謔。願傾漢水葡萄醅，瀉入樽中供亂酌。榆莢錢，鹔鹴裘，擾送青簾沽美酒，與君盪滌腦中愁。（《石谷集》卷一）"
  },
  {
    "type": "poet_entry",
    "poet_name": "李德弘",
    "poet_background": "李德弘（1541-1596），字宏仲，號艮齋。李滉弟子。歷任永春縣監等職。今存《艮齋集》。",
    "poems": "《謝白文世來訪》：詩仙飛駕暮山磎，乘月何煩泛雪溪。喜子訪同王氏訪，媿余齋未邵翁齋。康節闢齋於百原山中獨處，王勝之嘗乘月來訪，夜必燈下正襟危坐雲。（《艮齋集》卷一）"
  },
  {
    "type": "poet_entry",
    "poet_name": "李廷馣",
    "poet_background": "李廷馣（1541-1600），字仲薰，號四留齋、退憂堂。謚號忠穆。明宗十六年（1561）文科及第。歷任司諫院大司諫等職。今存《四留齋集》。",
    "poems": "《次李白將進酒韻》：我不如巢堂玄鳥年年來，春社飛飛秋社回。又不如鴟夷之子散華髮，一棹輕煙歌白雪。少年失足風塵中，老去羈栖送日月。千里長攜影伴身，惟有麴生隨我來。此生風味不可孤，可使一日塵生杯。齊彭殤，等死生，幸自得其趣，悠悠之言君莫聽。竹林七賢即我師，澤畔長恨屈原酲。人生得喪何草草，安用區區身後名。無遑曰今日眈樂，塵世難逢一日謔。休言麴糵是傷生，醉死愁生要斟酌。蘇季子，黑貂裘，縱橫六國竟何爲，百年辛苦一生愁。（《四留齋集》卷五）"
  },
  {
    "type": "poet_entry",
    "poet_name": "柳成龍",
    "poet_background": "柳成龍（1542-1607），字而見，號西厓。明宗二十二年（1566）文科及第。歷任領議政等職。壬辰倭亂時期擔任領議政並總管軍務，後被封爲扈聖功臣，死後又被追封爲豐原府院君。今存《西厓集》《慎終錄》《永慕錄》《觀化錄》等。",
    "poems": "《退陶先生集中有次李白紫極宮詩謹步韻寄懷是夜夢見先生》：山雨夜中來，鳴我南窗竹。憂端齊華嵩，誰道不盈掬。世人愛紛華，吾心愛幽獨。風波一失腳，弱纜無歸宿。往者亦如此，來者不可卜。天地無竆際，陰陽有往復。大運去不息，世事多翻覆。一枕邯鄲夢，黃粱熟未熟。（《西厓集》卷一）\n《次李白韻重別江陵之》：客從鄕國出，遙向溟州去。關山一千里，迢遞隔煙樹。老年不再少，一別難相遇。行塵望易斷，淚眼昏如霧。（《西厓先生集別集》卷一）\n《玉淵十詠效李白姑熟十詠》：\n秋月潭\n秋月散清輝，秋潭湛凝綠。夜久靜相涵，氛昏亦已歇。那能辨上下，只見空明色。欲論道人心，一語真難著。\n達觀臺\n我有數尺軀，半生寄塵埃。今朝挾天風，飛上最高臺。二儀分高下，三光自縈廻。招呼兩黃鵠，聊可與徘徊。\n淩波臺\n一石中突兀，長江走其下。波平杳無際，極目窮西瀉。不聞采菱歌，况見生塵韈。怊悵久延佇，湖山雲日夕。\n雙松厓\n亭亭二株松，對立蒼崖間。上有彩禽棲，下有清河瀾。涼風半夜起，靈籟月中寒。山空人不到，秋雲空往還。\n繫船巖\n偶逐滄洲興，沿洄萬頃天。江清宜弄月，石密可藏船。殷勤好繫纜，莫使風擺失。下瀨多驚浪，舟移恐傾覆。\n桃花遷\n江上春三月，桃花正冥冥。緣崖數里遷，望之如赤城。無乃避世人，幽棲在此中。流花亦不惡，疑有釣魚翁。\n玩心齋\n虛齋㗳然處，只有一蒲團。未自分真妄，憑誰說易難。迎來纔有象，忘去忽迷端。怳忽窮三界，徘徊歲已闌。\n看竹門\n老翁罷午睡，負手行庭曲。行庭意易闌，出門看修竹。適與江風會，清音散冰玉。時有叩門人，忘形誰主客。\n謙巖舍\n我兄遺亭舘，謙巖有舊名。竹影浮臨堦，梅花開滿庭。遊蹤芳草合，仙路白雲生。悵憶空垂淚，江流夜有聲。\n砥柱巖\n不辭衝波激，孤堅性獨全。應知巨靈意，欲柱半壁天。作勢排重險，盤根到九泉。懷襄終自任，䟽鑿又何年。（《西厓集》卷二）\n詩意：余不能詩，然略解詩意。大概詩當以清遠沖澹、寄意於言外爲貴，不然則只是陳腐語耳。古今絶句中，如李白：“洞庭西望楚江分，水盡南天不見雲。日落長沙秋色遠，不知何處吊湘君”，真有千萬里不盡之意，卓乎不可及。其次如劉禹錫詩：“春江月出大堤平，堤上女郞連袂行。唱盡新詞歡不見，紅霞映樹鷓鴣鳴”，亦絶唱。讀之令人神氣敍暢，而大堤風景若在眼前。吾東人詩氣象局促，難可議此。惟李胄《題忠州自警堂》詩：“池面沈沈水氣昏，夜深魚躑枕邊聞。明宵泊近驪江月，竹嶺橫天不見君”，語頗自然而有遠致，非他人學詩所及也。（《西厓集》卷十五》）"
  },
  {
    "type": "poet_entry",
    "poet_name": "鄭逑",
    "poet_background": "鄭逑（1543-1620），字道可、可父，號寒岡。謚號文穆。李滉弟子。歷任大司憲等職。今存《寒岡集》。",
    "poems": "《畫硯記》：余平生不知畫而猶愛之，其爲無味之味，而且付之不癖之癖矣。嘗得一畫硯，亦愛而藏之，然其畫法筆意，則亦不曉也。余又自哂其愛之者何心，而時一摩挲而奇賞之，自然不可捨也。近李秀才宜潤來，相從問學之暇，又出而觀之。李能一一指點，其鬱乎偃蹇者，曰松也；森乎其竦瘦者，曰竹也；片片孤飛者，曰雲也；而月則團團乎其間，波浪粼粼而成文者，曰水也；而鑿鑿乎其上者，則石也。又有數莖山葡萄，蔓延於一隅，而交絡蒼髯古根就其下。有獨從巖隙緣崖而上者，有相對而立，仰而攀鉤其實者，皆楚山狂道士之未化者也。有跳騰於葉間者，草蟲之類，而名各不同。挺身半蹲，睨而有所視者，兩部之小種以青衣者也。置小卓於巖上，開一樽而舉杯問月者，未知其真謫仙與否？而長鬚古貌，獨坐山中，飄然有出世之意。踞水邊之危磯，而竹竿籊籊，無心得魚，物外雍容，余亦猶覺其依俙有渭上風度也。吾硯長不滿尺，廣僅其半，而人物略備，幽閑瀟灑，環一團墨場，成一別區，不知桃源之外，果有此一面世界，而武陵漁父之足跡，亦不能到得否？昔不知而猶愛之，况今旣聞而一一辨認，更與幽情相契哉！且想其秉刀運思，而神與趣會，手與心應，兀然窮日而不自以爲勞，信乎養叔之射，庖丁之牛，豈外慕之可徙哉！然後能精且熱。如是而有人不與知之妙，其獨苦胸襟，則余又不能無感焉。噫！不如是不足以成此硯矣。雲山水石之間，得見古之人，亦人情之所欲而不得者，余於此宜不敢忽焉。釣罷前溪，松月婆娑獨酌無與，蟲鳴唧唧，開硯相對，其必有泯然而兩忘者矣。吾所以爲文房之友者，夫豈獨爾硯之爲用哉！李生更會得此意思否？生，晦齋先生之嗣孫也，勉矣哉！專心刻苦，其不負家學云。已丑季夏日，淵上翁書。（《寒岡集》卷十）"
  },
  {
    "type": "poet_entry",
    "poet_name": "李魯",
    "poet_background": "李魯（1544-1598），子汝唯，號松巖。謚號貞義。明宗十九年（1564）文科及第。今存《松嚴集》。",
    "poems": "《燈夕又次前韻戲贈僉君》：伯時工作花驄龍，吉甫重囷繞幾墉。仲本才如不羈馬，子明心是後凋松。河東賢士鑱貞石，江左忠臣冒血鋒。可笑嶔崎李太白，斜陽泥醉對壚封。時坐客李上舍明之有馬癖。尹副正景楫厚蓄積。高汝龍彥龍而龍三龍能詩。申士潔遲醉。李別監惟賢卞座首世琳多戰功。故各以其姓戱之。儂亦隴西。以太白自况。聊博一粲。尤可拍手。\n（《松嚴集》卷一）\n《畫記庚午》：隆慶四年夏，舅監察文公爲官司甕，分監沙器，廣州地也。畫工二人，從禮部遣爲龍罇也。舅始歸日，搜篋中，得散紙十七幅，賫去。於後之旬有餘日，卷紙一軸自廣來，視之，乃雜畫水墨也。雖非幼婦，亦熟手也。畫彪者一，竦厥耳，瞋厥目，呿其口，出其牙，奮其鬣而昂首，屈其尾而不展，義股而踞，若將超驤於老樹下，如有所見而欲攫之者。猛氣所射，風草披靡，耳若貓而銳，內白外黑，而外亦有白點，目若虎而露，眉白而長，尾之端鬃森如蓋。虎之畫者一，頭轉而縮，目回而睨，蹙口而攢鼻，尾盤而微掉，負嵎而蹲，若有所恐而不敢出氣者然。審視之，彪之怒，爲虎也，虎之怯，見彪也。鷹之畫一，深山大壑，斷岸千尺，落爪蒼厓，流眄青霄，曲觜修尾，素羽白毛，引吭而顧，整翮思矯。畫梅竹者名二，老梅也，穉梅也，叢竹也，疏竹也。水鳥畫也三，漾漾清渚，葦絮蒲芽，大者小者，青頭者，白頂者，其種不一。而浮者泳者，眠者立者，曬羽者，振翎者，斂足者，縮觜者，飛入水者，仰而鳴者，其爲狀亦不一焉。細柳江畔，芳草滿岸，不羈春放，羣馬得意，兩頭交互，八蹄爭翻，躍躍飛來，望自何處，喜相戲耶，怒相噬耶。淡白花臀，烏觜黑鬣，股青而蹄白者一。雪膚銀頂，霧鬣煙尾，四足黑者一。玉鼻環眼，黑鬃白足者一。薄暮誰人，掛勒來尋，是則馬之畫也。蒼藤屈曲，翠葉爛熳，龍鬚縷縷，馬乳玲瓏，青猿多黠，引手俯仰，此則葡萄畫也。亂峰層壁，劍鋩攢立，崩厓斗壁，散落湖心，極浦商舸，危檣半見，數葉漁艇，出沒波間，斷岸江村，酒旗飄風，依依遠樹，煙嵐曖曖，好事何人，驅馬山前，此則山水畫者二也。頑雲凍黑，雪嶽嵯峨，古木垂珠，洞壑瓊瑤，匹馬危棧，詩人竦肩，擔簦小奚，玉武而從。百丈丹峭，天紳拖白，噴玉飛琮，驚湍沸沸，斷雲殘照，山氣欲晩，青騾纔下，背手遙望，謫仙清懷，紙上可掬，老幹亭亭，倒枝龍糾，査牙古槎，苔蘚成絲，遠峰寒日，風色淒淒，吟翁策驢，獨立修橋，荷傘童子，雙䯻而隨。山高月小，振鷺瀑傾，長江風恬，萬籟俱寂，緩棹輕舟，泛泛峽裏，岸幘東望，扣舷歌者一人，舉袖西指，問明月者一人，吹洞簫者一人，行執盞者一人，揷捲傘者一，置酒罇者二，戛然長鳴，玄裳掠飛，是非東坡蘇仙赤壁遊耶？青嶂突亢，半天隱隱，松下四人，鬚眉俱皓，窈窕深谷，耦坐忘機，知是商山採芝叟也。日晩遙岑，鴈孤晴空，滄波渺渺，涼飆送颿，張舍人歸江東者此也。玆畫也，誠亦奇矣，其非可觀耶？噫！玩物而外慕，適足以喪志徙業，以至流蕩紛華，爲耳目所役，則百度由是不貞，凡可以害吾之心者，皆可去而不入於吾目底矣。然則學者之於圖畫，亦不須耽看也。雖然，學者以窮理爲貴，而凡天下之物，莫不有理。苟能即物而窮之，以知夫物之所以爲物之理，則觀於物，可以盡吾性情之妙，而察夫天地之用矣。姑就此畫而言，則彪之威虎也，其威肅肅；虎之畏彪也，其畏習習。其威也，其畏也，亦有可取乎？易曰：威如，吉。傳曰：畏大人。人不可以無威，亦不可以無畏也。鷹養秋翎，其志則遠矣，而利爪鷙悍，未能如鵷雛之無欲，則宜君子之所戒也。脫彼縶羈、戲牧香郊，負圖出河之日可想，而閒閒自得之意無窮。水鳥之浮泳眠飛，夫豈有使之然者？而自浮自泳，自眠自飛，莫不各有自然之樂。濂溪庭草之趣，明道盆魚之理，固是一般底意思也。暗香疏影，幽人之馨德亹亹；雪裏琅玕，志士之方寸耿耿。紫芝療饑，遺世高蹈；蓴鱸起思，掛帆江東。高風雅致，灑落超然，盤桓亂世而不能去者，可以知愧矣。若夫觀山水，豈徒然哉？此足以審動靜之理，得仁智之樂矣。其但曰巍巍者山也，粼粼者水，可乎？至如葡萄也，青猿也，閒雲也，瀑布也，老樹也，古楂也，長橋客也，蹇驢翁也，赤壁仙也，亦莫不各有其妙，而各有其趣，觸類而長之，何物不然？夫如是則物物之來於前者，皆足以益致吾之知，而吾之知識，其於物理之極處，無所不到，則吾於有是畫也，夫何病？然若不能先定其志，而徒欲玩物而窮其理，則吾未見其有得也。是焉爲之記，以爲觀物者之戒。畫工，忘其姓名焉。（《松嚴集》卷三）\n《屏山黌樓謹次柳西厓相公寄高教官韻》其三：李白飮時烹鳳龍，卻將天地爲藩墉。六鼇不掛虹霓釣，一月相隨采石松。驚世文章花粲筆，剌心讒言利如鋒。古來豪士無多子，詩酒雙壇爲等封。右懷李白\n其六：謫仙筆落動蛇龍，雲月生涯水作墉。彩鷁賜衣被獸錦，長鯨吸海枕山松。瘴雲五嶺随恩譴，鵩鳥三危剌谗鋒。空抱奇才心不展，泣麟衰淚洒江封。右懷李白（《松巖先生文集補遺》）"
  },
  {
    "type": "poet_entry",
    "poet_name": "魚叔權",
    "poet_background": "魚叔權（1544—？），號也足堂。歷任吏文學官等職。今存《稗官雜記》。",
    "poems": "李文順見衆鳥啄蟲，惡而斥之，因作詩曰：“朱朱公，好啄蟲。予不忍視，斥勿使邇。汝莫怨我爲，好生本自期。我今退老疏散，不卜朝天早晏。豈要聞渠聲報曙，貪眠尚欲避窗明。”自注云：“自三言至七言，蓋法李太白三五七言之詩也。”魚文貞公《詠菊》詩：“菊，菊。兄松，弟竹。挹夕露，承朝旭。粲粲英英，芬芬鬱鬱。霜葩耀晚金，雨葉滋晨玉。開三逕望南山，溯一潭追甘谷。甜芳自可制頹齡，隱逸還堪醫薄俗。香魂不滅宛舊精神，色相猶存本來面目。烏帽落時須臾插一枝，白衣來處何嫌酌數斛。物旣合潔其操自然而真，人爭播詠於詩愛之誰酷。”自注云：“自一字至十字，蓋有法文順詩，而添其體格也。”（《稗官雜記》二）\n安知事琛《靈岩郡徘徊樓》詩：“徘徊樓上月徘徊，客子徘徊亦快哉。玉兔幾年仙藥搗，素娥何處鏡奩開。搖波散百東坡水，對影成三太白杯。直到夜深天似洗，好風吹送桂香來。”一時以爲佳作。然“東坡百”“太白三”本李文順語也。而安又有《昌寧秋月軒》詩，其一聯云：“搖波散作東坡百，對影真成太白三。”有何新語而屢用歟？（《稗官雜記》二）\n嘗見《李白集》中有《去婦詞》，古人以謂顧况之作。“折脚鐺中煨淡粥”之詩，兩見於蘇、黃集中，不知何者爲是。“三日柴門擁不開，階平滿庭白磑磑。今朝踏作瓊瑤跡，爲有時從鳳沼來。”此退之之詩，而蔡蒙齋《詩林廣記》編於子厚詩中，未知何所據也。又見王勃《滕王閣序》“騰蛟起鳳，孟學士之詞宗”。廷齋云“云孟浩”。按王勃唐高宗時人，孟浩玄宗之時人，不當爲其時閣上之人。况下句王將軍正指王濬，則所謂孟學士者，必引古人而比之，非謂孟浩也明矣。古人編註之不可盡徵，如此。（《稗官雜記》四）"
  },
  {
    "type": "poet_entry",
    "poet_name": "成汝信",
    "poet_background": "成汝信（1546-1632），字公實，號浮查、野老、桴槎。今存《浮査集》。",
    "poems": "《遊仙辭贈趙鳳岡》：龍不必在深淵，斗水可以潛其鱗；虎不必在深山，叢薄猶能隱其身；仙人不必在三山，塵間尙可頤精神。君居鳳岡我浮査，咫尺相望爲芳隣。神遊物外任蕭灑，汗漫作伴喬松親。今來牙刹又同遊，青牛行色伊溪濱。松窗晝永午睡足，枕上剩作羲皇民。丁丁一局鬥雌雄，卻忘世事浮雲新。床頭又有謫仙詩，麗句吟來能養真。君乎君乎聽我歌，何必躡方壺，友子真，然後方可謂之神仙人。（《浮査集》卷二）\n《謝鋪巖製送浮査亭上梁文》：婁明倕巧，甫柏徠松之濟濟，旣良材良匠之稱心；韓碑柳記，黃膚杜骨之彬彬，喜雄文雄辭之耀目。讀之者再拜，見之者三歎。顧念浮査老翁，樗櫟散材，麕麛野性。早承獨立之庭訓，泝洄詩禮之源頭；晩聞無隱之師傅，從事俎豆之末節。孜孜鷄曉，矹矹螢窗。謂丈夫事之當爲，擬男兒業之可做。十暑啖蔬於闍岳，追謫仙匡廬之硏窮；三霜忍飢於頭流，效康節百原之精究。五車書雖未泛覽，三冬史猶足流視。聖賢域縱未闖窺，科第業尙可覦覬。逞黔驢之短技，拙固難藏；貢遼豕之尋常，愧何終免。嗤哉徒欲得也，甚矣不自量乎。冉冉日往而月來，悠悠才屈而齒老。可以從心之欲，豈是役志之時。從玆夢斷青雲，永謝人間事；自此身晦白屋。終恣物外遊。相惟龜南斷丘，乃我幽貞所卜。遺墟宅其北，梅竹蕪沒於池塘；修壠接其南，松楸蕭瑟於塋域。是皆先人之遺澤，可使小子而依歸。一室怡顔，數架容膝。左瘦妻，右稚子，呼寒啼飢之亂其聲；前經史，後圖書，藏修嘯傲之無其所。故闢陂陀之一畝，欲營精舍之三椽。裊裊絲婀娜於門前，縱無淵明之五柳；童童蓋扶疏於湖上，可配杜陵之一柟。名曰浮査，號稱仙境。擁腫而不中繩墨，伴鷗翁之迂疏；支離而不受斧斤，任野老之虛擲。千枝欝其茁狀，萬葉紛其敷披。誅茅卜居之非他，鑽龜啓兆之爲此。頭流山龍飛鳳舞，東來爲月牙之翠屛；菁川水虯走蛇盤，北注成煙雨之明鏡。西有馭風高榭，南有挹碧華堂。逈臨亭裴，子張所扁；鳳鶴臺金，而靜所號。彼四地各有四勝，素稱名區；此一方可無一間，欲爲經始。木石纔備，長者短者之適宜，工匠亦俱，鋸彼斧彼之合矩。獨於上梁文之製，未得大手段之裁。伏惟鋪巖主人，萬卷胸中，三長筆下。浩浩如長江大海，莫敢窺其際涯；鏘鏘若玉珮金章，孰能近其傍側。通家情厚，叔度之於考亭；貧交義深，昌黎之於東野。頃遣家兒而陳懇，請今新宇而生輝。弄鐵孫皺眉而構思，命龜兒操觚而揮灑。頃刻青虹浮海蜃，須臾清水出芙容。句法雄奇，文文山新居頌無以過矣；辭意老健，柳柳州龍興記莫能敵焉。白璧明珠之所不能酬，黃金彩帛之所不能償，肆忘荒拙，强進啓辭。如瞎者求形於日觀，戞銅盆而何益；譬聾者效響於雷門，搥布鼓而取譏。請恢心情，俯鑑衷曲。（《浮査集》卷四）\n《浮査先生年譜》：四十二年癸亥，先生十八歲。春，往拜龜巖李先生，因以受業。時李先生以東都尹，秩滿歸鄕，先生自凝石歸家，執贄往拜。李先生一見稱賞曰：何相見之晩也！遂授以近思錄，勉以爲己之學。秋，魁方伯廵課。方伯廵到本州設課，先生亦往觀，以雲鶴賦居魁。其賦中有曰：陶彭澤歸去潯陽，無心出岫；李謫仙西望洞庭，水盡不見。方伯擊節稱賞曰：不世出之文章！及見先生，尤加敬重，語人曰：此真國器！（《浮査集》卷七）"
  },
  {
    "type": "poet_entry",
    "poet_name": "柳根",
    "poet_background": "柳根（1549-1627），字晦夫，號西坰、孤山。謚號文靖。宣祖五年（1572）文科及第。歷任大提學等職。曾出使明朝。今存《西坰集》。",
    "poems": "《又賦九絶漫興》其五：李杜詩聲冠百家，蜉蝣撼樹一何多。鯨魚掣海神飛動，天馬行空跡滅磨。（《西坰集》卷二）\n《玉峰詩集序》玉峰白公爲詩善學唐，一時詞客，咸以爲莫能及。余自少時已知有玉峰，一再從之遊，悼其早世。歲丙午，余忝擯相朱、梁二詔使。公之胤上舍振南，能繼家聲，余請於朝，偕往來西路每語及其先人詩，灰燼之餘，收拾無多，余甚惜之。今年秋，乃將印本一卷來示余，要余爲一言，詩凡若干首。噫。玉峰詩，真能學唐而有得焉者也。蓋聞凡爲詩，以氣爲主。東方人生於偏壤，其氣弱。若欲效唐詩音調，其詩薾然不可觀。《三百篇》之後，詩莫盛於唐，學之而不類焉，則反歸於淺近衰颯，終不若從事蘇、黃兩陳之爲愈。此說之行久矣，宜學唐者之鮮，而學之而仿佛焉者，爲尤鮮也。玉峰乃能奮於百載之下，追蹤乎古人，振響於絶代。一字一句，有不稱於意，不欲出以示人。平生咳唾流落人間者，人重之如瓊琚，公於聲韻殆天得也。公旣以詩鳴，筆法遒勁，逼於鍾、王，世稱爲二絶。爲人清苦，不屑舉子業。壬申韓、陳詔使之來，館伴穌齋盧先生，請於朝，以白衣爲製述官，公之詩名重於世如此。世之論詩者，以公爲學唐而得其正派，盛矣哉！仍竊思之，余偶閱牧隱先生詩，有曰：“唐詩氣頗短，稍平惟蘇州。”蘇州詩學陶詩，非不沖澹高古，牧隱猶謂之稍平，豈牧老所願學者，李、杜詩萬丈光燄也耶？後之人欲學唐者，以李、杜爲軌，則亦未免落於蘇、黃格律也耶？余未及以此說質之玉峰，九原難作，爲之三歎，遂倂書所感於懷者，爲之序。萬曆己酉至月晦，忠勤貞亮效節協策扈聖功臣輔國崇祿大夫晉原府院君兼知經筵事西坰柳根書。（載白光勳《玉峰集》）"
  },
  {
    "type": "poet_entry",
    "poet_name": "河受一",
    "poet_background": "河受一（1553-1612），字太易，號松亭。宣祖二十四年（1591）文科及第。歷任吏曹正郎等職。今存《松亭集》。",
    "poems": "《李杜韓柳詩文評》：松亭子嘗愛李杜詩韓柳文，爲之評曰：李白之詩，公子王孫弄仙娥於樓臺之上；杜子之詩，忠臣孝子救君父於水火之中。孰爲優也？孰爲劣也？仙娥不可捨也，君父不可遺也，吾將後仙娥而急君父也。韓子之文，乘快馬臨周道，其行如飛，其氣如仙，彼款段駑駘，蹜蹄皂櫪。柳子之文，衣繡裳坐華筵，其香芬鬱，其光粲爛，彼緼袍百結，屛跡泥塵。孰爲勝也？孰爲負也？繡裳不可廢也，快馬不可棄也，吾將衣繡裳而乘快馬也。（《松亭集》卷三）"
  },
  {
    "type": "poet_entry",
    "poet_name": "高尚顏",
    "poet_background": "高尚顏（1553-1623），字思勿，號泰村。試年文科丙科及第，歷任多種要職。今存《泰村集》等。",
    "poems": "《李謫仙清平調春風無限恨之句》：李謫仙宮中行樂詞及清平調，皆含譏諷之意，寓規諫之誠，而深切著明者，惟清平調解釋春風無限恨一句耳。當是時，天下粗安，金甌無缺，而三春行樂，八音迭奏，又對妃子賞名花，有何恨而可解釋乎？愚以爲是時明皇崇信奸回，內而不保其子，寵愛胡雛，外而倒持太阿，虞憂之象，堅冰之漸，有不可勝言者，此所以謂無限之恨也。而明皇恬不知怪，所謂解釋者，猶言忘卻也。忘卻字太露，故借解釋爲言耳。一得如此，未知博雅者以爲何如也。（《泰村集》卷五《效顰雜記》下）"
  },
  {
    "type": "poet_entry",
    "poet_name": "洪千璟",
    "poet_background": "洪千璟（1553—1624），字群玉，號盤恒堂。光海君元年（1609）文科及第。歷任典籍、羅州教授、南塬教授等職。今存《盤桓遺集》。",
    "poems": "《郭子儀請以官爵貰李白之罪》：律犯干紀之誅，絕逆固宜於肆市；士爲知己者死，愬悃實切於贖刑。肆控還笏之危悰，冀回含垢之曠。受欽祇承睿業，重闢神州錄。張說調護羽翼之功，特許一子之恩貸；赦王維失身濟迹之罪，典垂曠世之深仁。第念李白之狂生，乃陷永王之逆黨。從馬穎之援扈，雖不至助桀之陸機；誅劉劓之稱兵，奈有愧忠漢之枚乘。智己乏於辭醴，誅寧逃於闔門。顧愚臣有難報之私，願聖朝寧不經之失。雖犬馬亦識主，豈斯黨兇而庇姦；彼螻蟻尚酬恩，已決納爵而代某。矧茲樓船之被脅，亦有衷情之可矜。節堅一心，縱愧如歸之訓；罪定六等，蓋從末減之科。薦陳平之奇謀，詎望魏無知之受賞；非玄齡之偉器，竊感高孝基之閱人。識孤踨於褊裨，已荷獎遇之厚；喚遊魂於碪幾，㪅深肝肺之銘。斯大德之不忘，庶洪恩之一沛。爲魏齊而解相印，非斯效虞卿而間行；忘呂布部之射轅門，不願爲大耳之無信。宜收誤恩之終命，宥辟何有於國家；快垂罔詔之知音，呼一竢乎寬假。國士遇以國士報也，胡忍獨坐而强顏；天下寶爲天下惜之，遂斯徑情而妄訢。恥賣友於酈寄，慕同日於臧洪。望典軫至慈，俯循私請，亟垂曠蕩之典，用慰顒望之誠。則君臣間恩義萬全，幸成體群臣之美；朋友中險夷一節，可免負良友之譏。死巖穴而亦榮，爲布衣而何恨。當沒豈無怨，銘焉圖酬。籌運漢帷，才豈光於三傑；身離楚野，目當暝於九原。（《盤桓遺集》卷一）"
  },
  {
    "type": "poet_entry",
    "poet_name": "李好閔",
    "poet_background": "李好閔（1553-1634），字孝彥,號五峰、南郭、睡窩。謚號文僖。 宣祖十七年(1584)文科及第。歷任應教、典翰等職。今存《五峰集》。",
    "poems": "《次李白韻題畫壁》：有客楊舲夢澤空，天公好借一帆風。吾鄕聞說蓴鱸晚，三百郵籤未日中。（《五峰集》卷二）\n《次李白勞勞亭十韻月課》：都會金陵府，行人不暫停。孤臣遷桂海，賈客入秦涇。別恨多千緖，離筵共一亭。淡煙疑怨色，遠岫帶愁形。薄暮歌初歇，登臨酒半醒。孤雲歸杳杳，獨鳥度冥冥。野店楊花白，江橋酒幔青。勞勞何日已，僕僕幾人經。五嶺迷春草，三河落曉星。唯餘石城月，夜夜滿空汀。（《五峰集》卷六）"
  },
  {
    "type": "poet_entry",
    "poet_name": "權克中",
    "poet_background": "權克中（1554-1608），字擇甫，號楓潭。宣祖二十一年（1588）司馬試及第。曾任遺逸洗馬等職。今存《楓潭遺稿》。",
    "poems": "《閒居雜詠次陸放翁韻》其一：君不見杜陵老病一孤舟，白首萬里江邊遊。許身空比稷與契，北辰回望憑危樓。又不見李白羈遊巴陵間，獨對蛾眉山月秋。浮雲蔽日長安遠，鳳凰臺上令人愁。我生落魄東海州，十年弊盡一狐裘。黃昏已失美人期，龍津江上倒騎牛。騷人自古皆如此，一棹且復尋滄州。（《楓潭遺稿》卷三）"
  },
  {
    "type": "poet_entry",
    "poet_name": "裴龍吉",
    "poet_background": "裴龍吉（1556-1609），字明瑞，號琴易安、藏六堂。宣祖三十五年（1602）文科及第。歷任司憲府監察等職。今存《琴易堂集》。",
    "poems": "《淨友亭記》：凡物之可與爲友者，己獨知之，人莫之知也；天獨許之，人莫之許也。斯友也，其諸異乎人之友之歟？古之人不偶於時，則尙友於千古；不諧於人則託意於外物。斯皆己知而人不知，天許而人不許者之所爲也。李侯刺永嘉之明年，於衙墉內得沮洳地，石而增之，茅而宇之，種荷其中，名曰淨友，托其素知邑人裵龍吉。錄其立亭月日，與夫名亭本末。夫蓮之爲物，濂溪先生一說盡之，此外惟李謫仙詩曰：“清水出芙蓉，天然去雕飾”者，妙入三昧。後之人雖欲巧加形容，奈陽春白雪何？若夫刺史立亭之意，則可以敷演而次第之也。刺史，君子人也，其取友也端，其所寄興，不於妖花艶卉紛紅駭白之物，而獨眷眷於君子之叢。世之於蓮也，能知而賞之者有幾人耶？或有取於松菊梅竹者，非不美也，皆取夫一節而好之，豈若斯蓮之爲君子全德耶？中虛似道，外直似志，香遠似德，溫然可愛似仁，不爲物染似義，不與春葩爭輝似節，子延人壽似才，翠藕簷如似威儀。是故惟君子爲能友蓮，非君子，雖有蓮，不友之也。故善友蓮者，因以反諸身而進吾德，若仁者之於山，智者之於水也。刺史力行古道，爲政以慈祥爲務，非道乎？立心以的確爲主，非志乎風化感人，非德乎？民得盡情，非仁乎？不犯秋毫，非義乎？智足以免世氛，節也；有臨民之具，才也；可畏而可象，威儀也。此乃深得蓮之情性，不友之以目，而友之以心，心融神會，不知淨友之爲蓮，蓮之爲淨友，真所謂忘形之友也，輔仁之友也。其視世之酒食遊戲相徵逐，仕宦得志相慕悅，一朝臨利害，反眼若不相識者，亦逕廷矣。余亦盆於蓮而玩之無斁，其知之也，亦可謂不淺矣。異日不吿於侯，而直造斯亭，諷詠撫玩而還，侯其不加誚否？抑亦倒屣而迎之，閉門投轄，不許其出，而使之留連，同於看竹主人否？若侯之才之德，可謂全矣。苟效世人炎冷之交，則翺翔台閣，直與金馬玉堂人相伴久矣。性本恬靜，不喜附會，適與君子花氣味暗合，故只得優遊於簿牒敲撲之間矣。然鶴鳴子和，宮鐘外聞，府民豫憂其不得信宿於斯亭，而留渚鴻之思也。侯名某，字某。侯曾奏減本府無名稅布七百餘疋，又知學校典籍燬於兵火，用周官勻金束矢之法，不私於己，而將貿聖經賢傳，以開來學，斯其爲君子之實心，而外此小惠，今不暇及。後之登斯亭者，友斯友而心侯心，則境中孑遺，其亦庶乎永賴矣。（《琴易堂集》卷五）\n《潛溪求鍼錄跋》：余自蚤歲，不喜詞藻，非爲其不切於心身而然也，性不近也。近得白氏集讀之，頗有會心處，始知詩之蹊徑，而竊有志焉。間有一二同志，相從於寂寞之濱，因與之講論而樂之，顧其感物而形諸言也。無忠厚惻怛之心與勸善懲惡之意，而反有摹倣外馳之雜，其爲病也大矣。是不可不知治之之術，而求鍼之錄所以作也。客咎之曰：“坡翁稱白爲俗，而詞壇之宗有李、有杜、有蘇、有黃，子何不慎所取捨而惑之甚耶？”余應之曰：是則然矣。凡人之爲學不得其道者，由無入處；其無入處，由無所解悟也。余之有悟於詩而得其入處，實此集爲之本也。况其爲詩也，雖無飄然灑然可驚可喜之句，而亦有深得古人諷刺之體者。至其沖閒淡泊，無外求之味，時有甚逼陶翁處。余之求爲白氏之俗久，其敢有斁於心耶？且由此而泝洄李、杜之源，蘇、黃之流，執兩端而用之，亦無不可。客曰：“謫仙心肝五臟皆錦繡，故開口成文章。工部亦曰：‘讀書破萬卷，下筆如有神’。朱晦翁曰：‘爲詩，不使今世葷膻之氣一入於肺肝。’子之爲人，性凡而質魯，無李之才、杜之功，而年且遲暮，盍慎所擇，以絶人誚？”應之曰：詩序不云乎？“詩者，心之所之，在心爲志，發言爲詩。”先王之所以經夫婦，成孝敬，美教化，移風俗，動天地，感鬼神，莫非詩道之用。則余之有志於詩者，本求其陶性情、寓勸懲而已，豈獨止於雕蟲篆刻、儷黃媲白之云乎？且余學者也，言出而病從，病播而藥聞，此吾之所以求其鍼灸於勝己者，以正其身心而已。其所得不旣多乎？何暇念年齒之衰暮乎？客唯唯而退。因次其語，敍於編尾，以諗同志。辛卯清明節，潛夫志。（《琴易堂集》卷五）\n《祭權定甫文》：夢謫仙兮纔驚，尙杜陵之惻惻。矧呑聲於松窩，余之情兮曷極。謂仁者兮必壽，何天道之邈邈。人也免於繈褓，蘊圖南之狀懷。蚤從事於風雅，妙遊刃兮恢恢。欲鉤章而棘句，噓文焰於寒灰。悟大本兮不在是，恥虛老於一生。憫義利之交戰，悲物我之相形。聞退老之繼往，闡濂閩之遺說。接來學而誘引，明大東之日月。志旣切於朝聞，况復恤乎禍福。得細論而服膺，襟靈寧容乎一塵。嗟一夕之山頹，懼邪說之混真。左洛園之揖手，右賁趾之拍肩。共培養其新知，覺泉達而火然。豈徒拘拘於訓詁，亦欲探索乎人天。儻入室而升堂，期此鞭之先著，自斯人之盍簪。林泉爲之生色，洞肝膽之相照。斯呈露而無隱，托妻子而勿疑。以死生而相信，何斯歡之中斷。似蘩弱之離絃，舅氏溘先朝露。埋不昧於重泉，君之志亦在於爲貧。落軟紅兮蹁躚，雖同塵於未路。顧前志兮不滿噱，以孤陋而無聞。亦包荒而不絶，談楓岳之奇勝。愁關路之阻隔，寄長生之要訣。把鉛汞而玩索，然名者造物之忌。已二豎之朵頤，吾儕之悼君兮。爲斯道之孤而，君之亡曾不日月。世愈下而尙詐，世間中壽不自保。奈光陰之電乍，一尊何處得重逢。杳平生之音容，憐清夜之落月。照屋樑兮瞳矓，幸玉樹之盈庭。知不亡之在斯，慚匍匐之後時。悔失色之累私，回首山水之一會。尤耿耿於所思，冀英靈之一歆。薦椒桂兮孔時，（《琴易堂集》卷六）"
  },
  {
    "type": "poet_entry",
    "poet_name": "車天輅",
    "poet_background": "車天輅（1556-1615），字複元，號五山、蘭嵎、橘室、清妙居士。宣祖十年（1577）文科及第。同韓濩的書法、崔岦的文章一起被譽爲松都三絕。今存《五山集》《五山說林草稿》等。",
    "poems": "《木奴賦》：客有讀古史氏者曰：古人云，居之一歲，種之以穀，十歲種之以木，百歲來之以德。又曰：黃金滿籝，不如敎子一經。若余者，無德以來之，無經以敎之，欠箕裘之業，缺堂搆之基。惟有江頭木奴數千，可以爲後世之遺。惟爾子若孫，當以取足於衣食。其夜夢有數千丈夫，偃蹇形神，蒼然氣色，於于而來，離立而即，怒氣勃勃欲吐，若有不自得。口不能言，請對以臆。粵若古之人，咸有取於百卉，或以色相，或以臭味。松柏之勁直，禮記比德於君子；芝蘭之馨香，騷人托興於賢士。蓮隱逸以濯水，菊俊傑以淩霜。國老甘草，將軍大黃。至若余者，璇樞之精，歲星之英，坐南國而不遷，稟烈氣而堅貞。荊州錫貢，著於禹書之記；度淮爲枳，見於周禮之誌。屈子揭於楚頌，郭璞載於海經。食而不剖，敬君賜之晏嬰。受而拜之。恩稽古之桓榮，樂不減於商顔。二叟仙棋，不敢嘗而遺母。陸績奇兒，長價李文饒之賦，增光庾子山之詩，相如賦上林之盧，周穆食瑤池之白，合歡異唐皇之蓬萊，愈病訝蘇耽之仙鶴，經霜未熟，右軍奉帖於三百；斫皮半空，左慈衒術於幾千。嘉不取之虞願，美納直之柳玭。病則子美歎生意之少，珍則東坡詠羅帕之分。驚射覆鎭西之客，怪寄書洞庭之君。是以江陵千樹，衡岳萬株，富等千戶，色竝三珠。莊叟論其可口，子美詠其分金，莫不雋我之味，剖我之心。獨奈何夫子之蒿目，反以木而奴之！昔匠伯至於曲轅，不顧櫟社之支離，然名之以散木，則櫟社樹見夢而有辭。謇予后皇嘉樹乃東南之美者，目以蒼頭者，奚吾深有憾於夫子也！主人曰：唯唯否否，子不聞乎？柳子愚其溪，鄭人愚其谷，西極之水爲弱，南方之川爲惡。而况演洪範九疇之聖，佯狂爲奴；得一諾千金之賢，髠箝爲奴。任安爲挾馬之僕，衛青爲食馬之奴，詞人命楚騷以奴僕，天子指處士以狂奴。然而號之者不以爲嫌，受之者不以爲辱。今子乃惡是名，豈欲爭衡於百木之長松柏。非我敢辱子以輿儓，乃欲借資而徼福！况我乏程、鄭數百之家僮，無以爲子孫之業，故暫屈吳椘之諸君，以備年年之取給。不然，桑榟必敬，詩人歌之；丘木不斬，禮書錄之。雖我子孫之貿貿，何敢於子奴虜使之！於是丈夫有一人，揚眉盱衡，正襟獵纓，抵掌頓腳，重爲之揚㩁。子言則然，余亦有說。昔者平仲書楹之戒，德公遺安之意。不治垣屋者，豈非酇文侯之深智？清白傳家者，乃是楊伯起之高義。疏太傅不以數百金立産業，恐爲後葉之累；忠武侯雖以八百桑留成都，詎計可居之利。然則古之遺子孫者，以德不以木，以經不以奴，明矣。今子徒知取衣食爲利，不知敎德經爲貴。昔者不韋家僮萬餘，無救遷蜀而死；季倫僮僕千人，何補奴輩利財。若然則刁間之奴未爲益，王褒之僮未爲災，矧我山中數千丈夫，安肯伈伈俔俔於夫子之弱子孱孫者哉！祖龍封松，蒼髯必不欲也；王績官石，雲根必不願也。彼雖加之以大夫之名，猶且不屑就之，而况僕隷之賤賤者。且夫子苟欲以我輩爲君子孫之計者，無寧友之云爾，何必辱之以奴隷，然後爲得也。子獨不聞乎，草木爲我儔，歌詠乎李謫仙；草木是親情，篇章乎盧玉川。豈有登白玉之盤，爲王公之羞者，甘心服役於藏獲之下賤。無奈子徒聞魚婢雁奴之稱，乃待我之淺鮮。主人於是神茹色蕊，惝惘靡徙，强顔而謝，惵然而愧曰：余旣言耄，妄有所論。古語不誣，利令智昏。只知以子爲利，不料以子爲辱。微子之談，余何能穀，其始自今，無復云云，豈敢曰木奴，當更曰木君。丈夫者欣然而去，主人乃欠伸而已。（《五山集》卷一）\n《遣懷》：太白豈知無媚骨，審言自負有奇才。功名落拓猶如此，造物主張安在哉。萬古文章身後事，百年歡樂眼前杯。回頭卻笑爭蝸角，直與盧敖出九垓。（《五山集》卷二）\n《以封彌官入一所戶曹與謄錄官同處，時楊博士時晉亦以枝同官入，以三題來請，蓋月課也》其三：洞庭湖闊碧連天，更得清秋月色鮮。共泛仙舟歌白苧，獨披宮錦老青蓮。高詞又繼詩三百，美酒寧論斗十千。醉後尙思西向笑，不知身在楚雲邊。右將船買醉白雲邊。（《五山集》卷二）\n《詠靖節停雲詩爲賦所懷奉呈芝峰二首》其一：一代高才不數人，新詩誰與謫仙親。松凋獨後千山雪，梅放宜先萬木春。肯遣風塵能到骨，方知造化是傳神。老夫得御真堪幸，徒躡清芬每自珍。（《五山集》卷二）\n《承聞沔川太守李廷冕醉死》：含杯樂聖送生涯，抵死驚人語要奇。玄石不知千日酒，青蓮終負百篇詩。猿膓寸斷高堂痛，鸞影單棲寶鏡悲。紫綬腰間猶未解，桐鄕遺愛最堪思。（《五山集》卷三）\n《謝王人陶通判良性惠程文紙百張，徽煙墨三丁。前此月汀相公令余作通判送行詩序。余奉以四六。通判見而稱美。仍有此贈。》：微詞不分動華人，辱贈還添篋笥珍。海吐龍涎玄蹙玉，雲分鶴翅白堆銀。硯中瑞霧磨逾出，案上祥光拭更新。不是謫仙膓錦繡，恨無佳句答清塵。（《五山集》卷三）\n《送愛州府尹》：龍灣雄府國西壖，千古藩維鎭一邊。鴨水縈紆來靺鞨，鶻山前卻立幽燕。畫分疆界風煙接，限隔華夷日用懸。箕子周封知幾歲，檀君堯並問何年。石頭虎踞城猶鐵，鼇背鯨噴海不田。地理南通秦漢境，星文北照尾箕躔。肇從藝祖廻軍日，始見朝鮮執象先。龜鼎且將傳二百，金湯何止控三千。同仁覆幬皇恩浹，拭玉衣冠聘禮虔。荏苒龍蛇驚歲在，炰烋豺虎痛兵纏。適丁避狄去邠土，政值增埤驗奉天。直以此州當孔道，良由多算得形便。誅求竭澤軍興乏，供頓舐糠民力綿。畢竟王師驅桀黠，居然邦命濟危顛。中興百代寧徒爾，再造三韓孰使然。牧使自今陞府尹，提封依舊壯喉咽。分憂轉慎惟良選，救瘼尤宜苛令蠲。主上又勤循吏授，朝端莫出我公賢。望之所以屈馮翊，黃霸無踰臨潁川。故輟侍臣頒虎竹，應敎錯節試龍淵。蚤知君是青雲器，最覺心如清唳蟬。禹穴冰霜神骨醒，姑壇玉雪性情鮮。照形朗鑑懸明鏡，處俗行身取直絃。八斗高才文不世，萬人勍敵氣無前。詩親太白淩長吉，賦料相如壓孟堅。體並庾徐加艶麗，律兼沈宋與聯翩。嘯風繡虎生靈籟，劈海金蜺帖遠煙。暫割牛刀專邑倅，俄搏羊角躡官聯。薇垣柏府聲名峻，鼇極瑤山步武連。西路福星監塞谷，南垠使指算湖船。氷銜出入承明直，錦帳淹留吏部銓。嫉惡剛膓輕獬豸，誅奸勁氣效鷹鸇。肯容蘭芷成蕪沒，要使蚊虻蔑撲緣。瑣力撞鍾慚螘粒，兇徒漏網吐蛟涎。一辭而退情逾戚，三命滋恭跡可憐。遠別春明誠惕若，行吟澤畔若終焉。遺榮放浪幽懷愜，得適逍遙至樂全。子美東柯藏霧豹，志和西塞慕羊羶。玩心長物詩千軸，容膝生涯屋數椽。只博壺中閒世界，休誇物外好林泉。松溪雨過晴沙淨，石洞煙收晩景娟。雲獻峨嵯金匼匝，雪妝覆鼎玉花鈿。怳移六六拌天借，似拓三三度徑偏。元亮柳深渾繞宅，邵平瓜美不論錢。上書馮衍終枯寂，非䜟桓譚亦棄捐。八載萍流違白獸，一朝環賜復青氊。那知赤舌燒城急，旋入丹書異域遷。遼海去時唯錯莫，長沙行色最迍邅。玉門綿邈龍荒逼，鐵嶺巉巖鳥道穿。南雁飛過雲盡處，北人愁對塞窮埏。秦中郵館輸淹泊，闕下鷄書許式遄。淚血杞天崩太素，眼花堯日上重玄。解懸通籍還容足，拖紫紆朱爲曲拳。荷槖追趨文石陛，銜香拜跪紫皇筵。鳳池綴駿鳴缺珮，玉府標英着祖鞭。蟾桂再攀頭角出，鵷班獨步姓名傳。拔尤瓊籍光輝遍，擢秩銀臺位望專。清切丹霄近鳷鵲，從容青瑣仰蟬蜎。樞機職典經綸密，喉舌司存出納延，昵侍耿光常拭目。齊班羣彥共隨肩。見星退食昏方返，待漏歸朝夜不眠，腦線補期黃袞闕。心葵傾在白雲篇。八敷蓂莢光陰逝，一切絲繩輕重權。聖主知臣謝枚卜，名都作牧極掄拴。矧玆井邑如懸磬，又是山戎欲控絃。織路星軺方絡繹，連雲冠蓋競蹁躚。包桑萬事憂虞軫，陰雨三邊計慮煎。不仗賢人膺重寄，誰恢長策酌冥詮。深謀制敵資裴儉，美政安民效薛宣。飮水清風真灑灑，籌邊妙略豈平平。險夷不變須如許，寵辱無驚會勉旃。千里關河身世遠，九重宮闕夢魂牽。黃章紫綬三刀應，皂蓋朱轓五馬騈。莫嘆此時辭玉筍，佇看他日賜金蓮。素交楚老空棲屑，皓首虞庠幸備員。十上久勞仍拓落，八叉何用但拘攣。秪應自此攻耕釣，卻悔從前事槧鉛。騏驥無論行滅沒，鷦鷯猶得育翩翾。文章不必欺楊馬，藥餌那能籍偓佺。壯士所嗟儔草木，靈氛倘或命筳篿。朅來東土雖投袂，歸去西湖願扣舷。與子過從寬禮數，憐余抹摋省尤愆。登龍本自收魚目，附驥何曾坐馬韉。薰襲芝蘭嘗入室，山傾意氣便忘筌。只緣與世酸醎異，深負成名竹帛編。螻螘命微甘自保，丘山謗積苦難湔。卷懷山澤隨魚鳥，奔走園陵執豆籩。鄕里競嘲猶薄宦，兒童爭笑已華顛。一身未死形容槁，雙眼將枯涕泗漣。劍氣衝星撐勃勃，琴心流水惜悁。應門有稚覓梨栗，中饋無人供粥饘。鱗戢鱞魚徙徙耿耿，羽儦孤鶴詎躚躚。愚公不量北山鑿，冤鳥長懷東海塡。徑欲掛冠酬跌宕，胡爲曳履學周旋。沈思往事尊前醉，靜想餘歡夢裏仙。聚勝堂寒燈熖煖，統軍亭逈笛聲圓。九春重到非嘉客，卅夜清齋是老禪。塞上壯遊書咄咄，洛中離恨滴涓涓。索居委巷神猶王，長嘯秋風病未痊。臨別贈言無限意，數行衰淚落華箋。（《五山集》卷四）\n《詩能窮人辯》：昔歐陽永叔論梅聖俞之詩曰：世謂詩少達而多窮，蓋非詩能窮人，殆窮者而後工也。夫聖俞以能詩大鳴於世，而位不先人，故永叔以此爲之辭而解之，是乃有激而云爾。夫詩者，隨其才之高下，發於性情，非可以智力求，非可以勉强得。或有阨窮而能之者，或有顯達而能之者，又有窮者達者而不能者。蓋受之天者才分，成於人者學力。學力或可强，才分不可求。是故古人有以挽弓譬其力量。然自古詩人例多寒餓，此所以有詩能窮人之說也。或以無主知窮，或以明主棄窮，或以感寓窮，或以玄都窮，或以月蝕窮。孟郊之窮，又其甚者也。夫以李、杜之才不容於世，豈非詩爲之祟也。是以後之惜詩人者，乃以永叔一言爲千古赤幟。蓋文章者，不朽之盛事，詩亦其一也。不惟陶冶性靈，模寫物象而已。巧刮造化，妙奪鬼神，則爲造物者深忌之。故必窮餓其身，思愁其心膓，使之屈而在下，不得與闒茸者比。此豈造物者嗇於能詩者而然也非耶？蓋嘗論之，工拙，才也；窮達，命也。才者在我，而工拙之分，天也；命者在天，而窮達之數，夫豈人力也哉？若然，工者自工，拙者自拙；窮者自窮，達者自達。我之工也，天不能敓，人能使之拙乎？我之達也，天不能易，人能使之窮乎？然世之以詩名者，率多窮困，不得有爲於當時。而斗筲雕蟲之人，無不揚揚當路，若扣其中，則空空如也。豈天窮能詩者而達斗筲者也？宜乎永叔之有是說也。然後山之說乃曰：吾見詩之達人，未見詩之能窮人也。蓋破永叔之說而有此達論也。然二說皆有所激而云爾，夫豈無徑庭也哉？吾意才之工拙，各隨其分；命之窮達，各任其數。是乃樂天知命，無入而不自得者。不然，其說贅矣。（《五山集》卷五）\n《次藥圃韻反解嘲示東皐》：必欲學李杜，萬古無詩人。百篇難幻骨，一字或通神。桂作山河影，梅傳冰雪真。後生猶可畏，何敢讓當仁。（《五山集續集》卷一）\n《再贈權汝章》：青蓮嗜酒見天真，如子閒情又日新。但使清罇賖永夕，不須華髮惜餘春。扁舟剩載三江月，匹馬寧隨九陌塵。猶幸笑談成邂逅，何妨拂袖待侵晨。（《五山集續集》卷二）\n《奉和使相除夕前二夜韻》：狎坐金釵十二行，管絃聲裏引杯長。燭花夜奪青樓月，酒氣春回碧瓦霜。政見銜綸來絶塞，翻思起草侍明光。謫仙風骨詩千首，合置玄宗七寶牀。（《五山集續集》卷三）\n李白《上韓荊州書》：“青萍、結緣，長價於薛下之門”。《古文真寶·後集》 注：“青萍、結緣皆劍名”。此注甚誤。青萍，劍名，出古書。 結緣，玉名，見范雎《上秦王書》。薛，薛蜀，越之知劍者，出《越絕書》。當作“卞”，乃楚之卞和也。（《五山說林草稿》）\n《寓言》：“武王昔不豫，翦爪投河湄”。注：“《金縢》：‘王有疾不豫’”。《史記》與《尚書》皆言爲三壇，周公北面植璧秉珪，告於大王、王季、文王，不言翦瓜事。” 此注誤。《史記·蒙恬傳》：“成王有疾甚殆， 公早自齋，剪爪以沈於河。”蓋太白兼用之。 （《五山說林草稿》）\n《贈漢陽輔錄事》：“應念投沙客， 空餘吊屈悲。”注：“投沙客，屈原也。”誤。 屈原作《懷沙賦》，非投沙也。按《史記》，賈誼爲長沙王太傅，及渡湘水，爲賦以吊屈原。 今曰投沙客者，白被謫，故自言如誼之投長沙也。又有詩曰：“投沙吊楚臣。”又曰： “已作投沙伴。”（《五山說林草稿》）\n《胡無人》，其終：“胡無人，漢道昌，陛下之壽三千霜。但歌大風雲飛揚，安用猛士守四方。” 蕭士赟注曰：“一本無‘陛下之壽’以下三句者是，使蘇子由見之，必云如何也。” 此注大可笑。 穎濱嘗曰：“李白詩有不識理處。漢高《大風歌》‘安得猛士守四方’者，乃帝王安不忘危之意也。白曰‘安用猛士守四方’，何也？” 今注白詩者，去此三句，以解嘲於穎濱楚則失矣，齊亦未得也。白旣以《胡無人》命篇，乃曰胡無人則漢道昌矣，陛下當壽三千霜矣，今日但歌《大風》而已，將安用猛士也？ 語意甚明白。彼二子不及知，異哉！ （《五山說林草稿》）\n《鞠歌行》“奈何今之人，雙目送飛鴻。”注引齊桓公與管仲語鴻雁之事，誤甚。《史記·孔子世家》：“衛靈公與孔子語，見蜚雁，仰視之，色不在孔子，孔子遂行。”白詩又曰：“目色送飛鴻，邈然不可攀。”亦使此事。（《五山說林草稿》）\n《枯魚過河泣》：“萬乘慎出入，柏人以爲戒。”“柏人”當作“柏谷”。《史記·張耳傳》：“上從東垣還過趙，貫高等乃辟人柏人，要之置。”此高祖非微行也。潘岳《西征賦》：“長傲賓於柏谷，妻睹貌而獻餐。”注：“漢武帝微行，夜至柏谷，亭長欲殺之”云云。（《五山說林草稿》）\n《俠客行》：“縱使俠骨香，不慚世上英。”“使”當作“死”。王維詩：“縱死猶聞俠骨香。”曾見一本亦如此。（《五山說林草稿》）\n《贈宣城趙太守悅》：“溟海不振蕩，何由縮鵬鯤。所期玄津白，倜儻假騰 騫。”“縮”“縱”字之誤。“玄津白”“要津日”之誤。（《五山說林草稿》）\n《贈韋侍御》：“我如豐年玉，棄置秋田草。”《世說》：“世稱庾文康爲豐年玉，穉恭爲荒年穀。”（《五山說林草稿》）\n《紀南陵題五松山》：“伊尹生空桑，指庖佐皇極。”“指”當作“捐”。“三年帝道明，威質終輔翼。”“威”當作“委”。 （《五山說林草稿》）\n《效古》：“自古有秀色，西施與東鄰。” 宋人有非此詩者，曰：“太白以東施爲東鄰，是牽於押韻，殊不及東坡。坡有詩曰‘絳蠟銷殘玉熒飛，離歌唱徹萬行啼。他年一舸鴟夷去，記取儂家舊姓西。’此豈爲韻所拘者耶？” 此可謂管見。按東家施、西家施者，有施氏兩人，故以東西別之，則西非姓也。白之東鄰云者，乃用司馬相如《美人賦》語，不必指東施也。 （《五山說林草稿》）\n崔豹《古今注》：“箜篌引，朝鮮津卒霍里子高妻麗玉所作也。子高晨起，刺船而櫂，有一白首狂夫，被髪提壺，亂流而渡。其妻隨呼止之，不及，遂墮河水死。於是援箜篌而鼓之，作《公無渡河》之歌，聲甚悽愴。曲終，自投河而死。霍里子高還，以其聲語妻麗玉，玉傷之，乃引箜篌而寫其聲，聞者莫不墮淚飮泣焉。麗玉以其曲傳隣女麗容，名曰《箜篌引》。”按：朝鮮津，即今大同江也。而李白《公無渡河》“黃河西來決崑崙，咆哮萬里觸龍門”，雖曰詩人之語，使事失實，不可法也。（《五山說林草稿》）\n松岳山下佛雲寺有銅佛三像，坐高五丈。世傳第一座佛腹中藏李白《蜀道難》草本，乃白手自寫，多將今本有異，塗竄處亦多。首句“噫吁嚱”三字始曰“吁咄哉”，後以淡墨改之。有一開城都事者，其子曰鄭文振，搜得取去。其佛後移於福靈寺，余及見之，後銷之鑄統銅也。（《五山說林草稿》）\n俞公好仁在玉堂，成廟恩顧特優，學士無比。每月夜，從宦者數人遊慶會樓。池中小舟僅受五六人，獨命好仁從者，有若唐玄宗之待李謫仙也。好仁以校理豹直，上從小宦侍一人夜臨直宿之房。好仁驚起，上命只着紗帽而坐，從容談論。上見其紬衾露破絮，黃染色退。上曰：“爾歷官清要，儉素如此，可尚也。”即命宦者持御被來，因以覆之而去。此正與唐文宗幸韋澳同一恩寵也。上愛好仁之詩才，惠寵日隆，終不至大官，蓋察其器不堪爲宰輔也。時人是服上之用人之各因其才也。成廟時，州郡或有不治聞者，拿致闕下，親臨決杖，因還其任而誡之曰：“如不改心爲政，當加誅。”人人莫不競勤。（《五山說林草稿》）\n宋時有武人，舉杜詩問於人曰：“杜曰‘白也詩無敵’，繼之曰‘清新庾開府，俊逸鮑參軍’。旣曰‘無敵’則何以但比庾、鮑也？”其人不能答。然則武人亦未可輕也。（《五山說林草稿》）"
  },
  {
    "type": "poet_entry",
    "poet_name": "任錪",
    "poet_background": "任錪（1559-1611），字寬甫。號鳴皋。今存《鳴臯集》。",
    "poems": "《懷李白》：絳節披雲上碧空。紫皇高控蕊珠宮。瑤臺下見三光盡。銀浦平臨一水通。彩鳳書頒錦篆。班麟備駕引仙絨。人間李白多淪謫。試遣緋衣訪此翁。（《鳴臯集》卷四）\n《述懷》：楊墨亂仁義，蘇黃亂風雅。我之闢蘇黃，不在楊墨下。舉世聞此言，喧喧怒且罵。詩騷久不作，源流知者寡。我志何嘐嘐，文章騁逸駕。朝遊屈宋壇，暮宿李杜舍。個中得至樂，亹亹如啖蔗。倏然逢佳境，欲罷不能捨。出入通古今，縱橫辨真假。具此正法眼，乃知天所借。奮筆制頹波，願爲子昂亞。大鳴國家盛，斯文期變化。詩宗自傳脈，以待後學者。倘有楊子雲，謂我有得也。（《鳴臯集》卷六）"
  },
  {
    "type": "poet_entry",
    "poet_name": "柳夢寅",
    "poet_background": "柳夢寅（1559-1623），字應文，號於于堂。謚號爲義貞。宣祖二十二年（1589）文科及第。歷任吏曹參判官等職。曾兩次出使明朝。今存《於于集》《於于野談》。",
    "poems": "《效青蓮體》：秋風欺鬢髮，清世放疏慵。邀月三間屋，登山六尺筇。寶刀紅暈蝕，瓊珮錦苔封。靜者知誰友，白雲生石峰。（《於于集》卷一）\n《擬李白古詩五十九首》其一：虞庭賡歌作，雅曲此權輿。五子繼諧韻，二南能起予。清音動萬國，正律天雲舒。宣尼采周藻，三百編璠璵。山東箭成雨，函谷灰飛書。楚哀已悲古，晉麗徒燁如。王風暮煙喪，聖路荒誰鉏。李杜事雕琢，一代揚虛譽。蘭苕謾翡翠，清水空芙蕖。香花洗奎彩，儒彥何紆餘。撥拾箋註間，群編勤獵漁。皇明掃羶俗，四表同華胥。一介東海士，遐志在太初。頽波將更挽，殘燼期重噓。不恨人不知，高唱續關睢。\n其七：鶴上有何物，迢迢滄海仙。霞帶曳高秋，錦裾飄長煙。清簫橫九萬，飛響流青天。誰知淩虛翮，遙載老青蓮。當時枉捉月，翻被嫦娥憐。騎鯨朝帝庭，分藥度千年。題詩玉樓去，知我者偓佺。\n其十一：頹暉下𡹛嶺，飛瀑落廬山。傾波難倒瀉，流景曷追攀。信陵但抔土，滿目秋花斑。李白委蔓草，青山杯酒閒。未死且爲樂，豪貴須臾間。\n《送崔簡易之杆城郡詩序》：古之能工文章以炫耀天下萬世者，無畏夫一世人不知之。是以刻金石，書竹帛，學者傳讀之，至百不曉，至千始粗解，至萬方融通貫釋，而當世人一見之，便非笑之不暇。何者？耳目口鼻手足猶夫人，其視之率與渠齒，誰肯傳讀其書至百千萬乎？然則簡易翁不爲世人知，年至七十，作郡嶺表固也，將焉悲？雖然，天下事無不對，自古文章冠一世者，世一出而亦無不對焉。有司馬遷而司馬相如對，有杜甫而李白對，有韓愈而柳宗元對，有歐陽修而蘇軾對。余觀今之世，有簡易翁，未知復有何許人能對之，抑未知彼對此乎？此對彼乎？或者其窮而與翁同乎？惟其人知其人，幸的指之無我欺也。翁將行，邀余言，序而詩。\n千里衣焦面目黧，歸來積謗與山齊。無因蓬島隨鸞翼，謾向河橋踠馬蹄。皆骨晴空磨玉簇，扶桑曉旭聽金鷄。知翁寸管掀溟渤，太史虛勞上會稽。（《於于集》卷三）\n《題天柱山人鍾英詩軸序》：天啓元年季夏，霖潦已兩月矣，余處西湖僑舍。天柱山沙彌印堅，引其師鍾英冒雨來，袖抽數軸詩投余曰：“天柱山與閣下加平新卜山壠隣，貧道有沙彌，旣得閣下詩數百言，願以沙彌爲紹介，乘閣下閑乞一辭。”\n余曰：“爾以余處江湖爲閑乎？未也。余年七十少七歲，處世能幾何？寒燠不及，我無公事，日修其業，後乎千百歲，孰知今之世有餘？其卒曁流俗同歸泯泯。夫是故，余之汲汲於斯文，猶舉子忙於槐黃，宦者忙於趨勢，渴馬忙於飮川，飢僧忙於飯鐘。余之擯於朝適四載，初年讀《左氏》，次年讀杜詩著《杜評》，次年誦杜詩，抵今年不替，其隙則閱諸子氏。又述醻應自遣長篇短韻并三百數十篇，序記辭說碑碣文長言大策四十餘篇，小說百許編，未遑盤桓臨眺歌酒於暇日。誠以此身已老，詩書中享至樂餘日無多，欲迨未及於加平新壠，修余業倍之。嘗觀爾等絶粒茹松，向壁自劬，於今生只望他生升天堂免地牢之報耳。是爾所未覩於目前，又未必有於他日而猶若是。今余之孜孜浪勤，無乃類是乎？無福利於身後，而愁腎肝於生前，竊自笑也。\n雖然，昔有尹潔者，詩人也。年少無疾，每恨詩中無一病字，一日患痁甚，擁衾寒戰曰：“自今吾詩中得病字，幸矣。” 今余雖得罪清朝，長餓於澤畔乎？只愛詩中新得‘江湖’字而已，其實未之閑也。子去，毋數來，余誦詩著書未了，方厭客矣。仍次軸中兩四韻，以謝師冒雨遠辱之勤。\n淫霖連月苦，江叟莫開懷。懸釜魚兒出，翻巢燕羽差。衆趨吾獨避，真境往誰偕。綺語西僧藝，庭柯夕鳥喈。\n天柱隣新卜，雲煙日夕通。茅齋魚鳥有，荒壠綺紈空。羈夢玄洲月，歸帆汶水風。楓林秋賞晩，華岳與君同。（《於于集》卷四）\n《贈金剛山三藏菴小沙彌慈仲序》（節錄）：古之人周觀博遊，恥匏繫一隅。故夫子轍環天下，一則登泰山小天下，一則欲乘桴浮海，一則欲居九夷。是則求行其道，不泥於安土也。司馬遷生長河山，足跡遍梁宋齊魯，而又泛江淮，過洞庭，使巴蜀，是以遂其文章也。李太白生巴蜀，鍾山川之秀，又因謫遊吳會楚越之郊。杜子美遭難流徙，避地於錦里，又轉而遊巫峽，遍蒼梧瀟湘之間。此皆因播越增益其詩才也。韓退之不謫潮陽，柳子厚不遷百粵，其文章豈臻其閫奧。蘇東坡竄惠州，而後文益高。邵康節歷覽無際，而後道成於洛下。今余雖老，其志隘九州，而肩跟俱跼於彈丸之域，已過六十載。曾觀中國之北平盧龍，去燕京千里之遠，而猶爲右輔畿甸之地。東國以金剛遠王都五百里，猶視之邈焉。士之豹隱蘊道者，罕有居之。（《於于集》卷四）\n《送成則優好善進士南歸公州百韻布衣錄》：恭惟吾姓出南州，族茂東方世代悠。鼻祖都僉調鼎日，麗王忠烈覲元秋。雙男在夏綿瓜瓞，八子居東位伯侯。直諫批鱗光簡策，英才協夢秉衡樞。炎鄕塑石山妖遁，危逕馳毬古址留。諫議全材稱吉甫，高山妙筆捋鍾繇。衣冠袞袞登臺省，金玉崇崇峙阜邱。謝氏庭前羅玉樹，於公門外列華輈。先生脫略羅紈習，夙歲劬勞道藝修。瀡滫常贏思孝永，荒愚自取友於優。麟遊幾歎生衰世，鷄夢先驚未白頭。髫歲崩天嗟我命，鯉庭承訓此生休。六經已掃惽如瞽，萬事無能拙若鳩。禮法糾繩俱枘鑿，文章事業反盾矛。幾希斤斧殘萌孽，仿佛襟裾飾馬牛。賴有慈親能䑛犢，解敎頑質免冠猴。三餘書史功初著，千軸篇章覽即周。三代兩京書博記，九丘八索事窮搜。文瀾百世沿濂洛，道脈千秋溯魯鄒。靦面赬顔羞屈宋，嘔胸唾喙鄙蘇歐。轉喉風雨吟來趣，揮手青黃筆下浮。白雪一聲終寡和，青陽三紀若馳郵。扁舟落魄江湖裏，一杖翩躚水石陬。讓畔樵兒丹桂岸，爭磯漁父白蘆洲。邇來海內思知己，遍向寰中覓好逑。會友以文安有挾，觀其所與彼焉廋。五交賤態排拫盡，三益良朋寤寐求。李白眼高誰許可，元賓行峻罕交遊。人心雲雨多翻手，世道風波幾覆舟。煮手屋頭爭聚蟻，張羅門外息鳴騶。廉頗怒客排趨勢，翟子書門請絶遊。白眼叢身爭睊睊，簧言銷骨競咻咻。知心幸有賢公在，行己殊非俗士流。魁岸殊姿頗倜儻，淩雲逸氣信雄酋。昂昂野鶴殊雞族，皎皎天駒脫縶䋺。慷慨悲歌思趙代，縱橫任俠憶并幽。高孤自保淩霜勁，局束羞爲繞指柔。黃馬奇談疇敢敵，碧鷄雄辯儘無儔。春叢零葉論寒沍，貴價霑襟話苦愁。齷齪寧容事苛禮，怛忉何用抱幽憂。平生愛殺杯中物，天地都於醉裏收。托糵逃昏奚獨籍，承糟枕麴恰如劉。長安嘉月謀清債，山室香醪溢瓦甌。羽扇綸巾吟復嘯，鸕杯鸚酌酢還酬。河呑海吸常爲樂，泥醉山頹得自由。神入睡鄕超混沌，首回塵世笑蜉蝣。老妻啼餒看如未，稚子呼寒知也不？竈突不黔如墨翟，衣裳至骭似黔婁。爲緣身世專三樂，惟有中心隘八區。手則馬遷遺史把，衣於鬼谷老師摳。半生黃嬭功程積，一帙緹箱歲月遒。墨帳深深穿坐榻，青燈耿耿累更籌。詞林掉鞅聲洋溢，文苑摛華句炳彪。可爲雙親揚顯譽，庶令清世煥鴻猷。摘髭科第無軒輊，拱手朋儕孰比侔。三北何如終挫䘐，十年長使事鑽錐。新霜荏苒欺雙鬢，昏霧矇矓眩兩眸。颯颯雄才同柙劍，悠悠生世視浮漚。遼東有柱丁仙感，鶴上之人太白羞。白鹿擬驂員嶠島，青蛇思袖岳陽樓。歷登四岳淩霄漢，俯視三韓等螘螻。峻巘臨瀛森劍戟，寒泉轉石碎琅璆。春妝萬壑韶光嫰，秋染千林錦色稠。不見鸞簫來縹緲，謾將刁匕獨咿。歸來城郭渾塵土，坐對妻孥幾悵惆。憂病相尋丁厄會，妖殃遝至豈人謀。椿堂受玦方垂白，蓂曆周朞尙被訧。貝錦斐成雖罔極，離明洞燭竟無尤。眚災始悟名爲累，感慨從今筆欲投。遠向南鄕勞夢思，遙知故里老松楸。千間廈屋連甍宇，萬頃良田接畤疇。降雨滮池波涆涆，連雲粳稻色油油。隔窗箾瑟聞筠簵，滿苑芬芳有橘榴。棗柿有林千戶足，芋姜遍町萬叢抽。素魂早返寒冰裂，紅萼敷榮翠鳥啾。錦水波聲來枕上，鷄龍山色入簾鉤。山川清麗怡神性，風俗醇醰足樂婾。業繼高曾追燕翼，居因雲水作菟裘。家僮翼翼供千指，甌窶穰穰牣萬篝。廐下駔驤駒汗血，床頭瀲灧酒新篘。令令黃犬淩毚兎，鴪鴪青鵁脫臂鞲。雲外飛蟠墜鵠鷺，淵心沉細出鯖鰌。燒香一室時看易，植杖西疇或易耰。芒屩山扃尋緣髮，簑衣煙渚趁沙𩿨。帝鄕不似衡門樂，玉珮寧如欸乃謳。芳餌誘魚登俎機，綵繩欺鳥落罝罦。珥貂七葉墳三尺，珠履千行土一抔。便可優遊歸樂土，何須羈紲作孤囚。怱怱來日行裝理，去去家山道里修。臨別襟懷同繾綣，托心縞紓兩綢繆。幾年麗澤歡魚泳，兩世芳隣詠鹿呦。蠅翼早知攀鳳翮，汚渠還媿映清溝。一燈蕭寺曾同業，三夜寒齋舊共裯。芳杜多齡薰臭鮑，駑駘十駕趁驊騮。如何鱗羽終相隔，使我幈幪不得休。千載一時逢際會，小人君子別薰蕕。莫將奇氣藏丘壑，須罄精忠貢冕旒。庶見封疆如鏡凈，何難治道等毛輶。江南月色方清好，漢北風威正飀。好去好歸咨我友，離亭殘日兕觥觩。（《於于集後集》卷一）\n《玉河吟效青蓮體》：玉河之流水，中有一尺鯉。開口波上浮，喁喁如有思。問爾何所能，一日遊千里。我有一封書，書中數行字。吾鄕東海東，漢水深且駛。源達鳳凰池，群龍戱清沚。憑欄一美人，顔色玉相似。爲我傳此書，且道相思意。秋風催夜霜，崇蘭暫時耳。采采須及時，天涯遠相寄。（《於于集後集》卷二）\n《哭李翰林久》：文章伏祟魔，向人猜榮華。耆耊困泥滓，軒騰受夭瘥。寧論萬世名，不換千乘家。惜矣翰墨英，諒哉奎璧精。屈奇殷周語，簡雅咸韺聲。鏤冰肝腎罄，焚膏括揭鳴。巨靈劈華嵩，高浪駕壺蓬。瓊林攢柯葉，彩蜃浮青紅。射策朝漢闕，釣舸陶江月。嘉會值朋兩，沉痾當服闋。催成玉樓記，先絶史苑筆。總轡自雲衢，高驅青鸞車。屈宋使前路，揚盧爲僕夫。下僚李青蓮，仰和飛仙吟。東方杳回睇，世路多嶇嶔。三天勝下界，九族休沾襟。只恨柳將軍，白首失知音。（《於于集後集》卷二）\n《答崔評事有海書》：曩蒙枉劄，辭簡義備，初艱終暢，深得古人書格。其論文章義理，尤絶雅量，累日披讀，益服足下非今世士也。便當報答，適因歲時客煩，未遑也。休罪休罪。僕雕篆末學也，焉足以猥論古人？旣獲罪時人，復負辜古人，生死將焉依歸？但自少攻文，沈潛古聖賢書，今已臨七十古人力學者，學雖專，年或不逮，焉知老於斯文，今及古之人所不及耶？僕性嗜古文，謬意今古一體，學經則經，學傳則傳，聖賢非有定位，我不必讓於古。每讀五經四書，不讀箋註，惡其文不古也。余於文章，知有古而不知有今，未嘗掛眼於唐以下之文。當世言文章者，多稱崔東臯立之，東臯偏好歐陽文，謂勝於韓文。余樂之，力求諸中朝，得本集熟觀之，其文弛縵無深味，一讀之便令人厭，每見其書，輒伸欠而思睡矣。世稱歐陽文高於東坡文，余以爲大不然。坡文非古文也，初非有心於文字者，自立論議，見古人所未見，隨口快辨之，等閒之說，皆人所不及。如雲煙出山，隨風卷舒，不可以手攬之，攬之則爲空虛。未有其才，而欲學其文，文體卑弱而止。王弇州晩好其文，盡棄其學而學焉。自是文體趨下，殊不及舊作，是不過陳相之學墨，可哀也。僕少時卑蘇文，不曾一覷，及得觀之，始知朱子之文，論辨義理，平坦明白，與坡文相似，支離亦似之。始疑朱子力排蘇學，何嘗效其文哉？蓋生近代，氣味相類故也。大明文士有徵於宋文之弛縵，空同先倡於左、國，弇州繼武於兩漢，意欲一振宋、元之頹瀾。惟其長於文，短於理，果如足下之所云也。僕卑宋文而傲歐文甚，遂揚言於廣衆之中曰：“歐文不如吾文。”聞者大駭。獨雙泉成汝學曰：“昔吾友崔仁範常曰‘歐文不如吾’文。子又如之。”崔子文與詩俱古，不幸早世，彼崔子猶輕之，况非崔子者乎？以此倡言於酒席，五峰李好閔怫然大怒。人固自信，豈以一時非笑沮吾獨見乎？權谷齋韐世業斯文，頗有邃觀，聞之大咍。及見僕詩文全集，而後始言“文過歐陽，詩軼李奎報”，僕猶不信其言。申玄翁欽自謫新還，嘗余賞音交也，盡示以全槁。申曰：“東方無可方此集，獨李相國詩稍可相上下”。僕未曾見其詩，亦不以爲然。而但東方諸作，不欲論彼强此弱，第未知與古誰氏相甲乙乎？未可知也。今之學者，喜作小詩而不事文。文者，文章之首，而吾道之翼也。而世人皆忽之，獨足下奮然當之，僕甚多之。吁！世衰矣，文字之誤人多矣。昔者作百一詩，獲罪當世者有之；詠檜賦鹽，以招時謗者有之。况今詩案被譴，前後不甚鮮，可不懼哉！近代鄭判書宗榮，不誨子弟以詩；閔右相夢龍，亦以詩爲禍階。平生不作一句詩，是雖似近俗，而亦處世之良籌也。足下何以曰“不拘時畏謗，得古道甚耶”？然而近讀李、杜詩，杜詩語多觸諱，直斥李林甫曰“陰謀秉鈞”，程元振曰“嬖孽全生”，而終不貽累於世。李詩遊心物表，放情酒月，脫然若遊仙之語，而前後殃其身，皆坐詩爲也。文章之與仇謀憎命達，自古皆是，其免者幸耳。曾見相書：“鼻梁低，鼻如竈門者，才智超羣，而命道艱屯。”蓋人之賦形，亦才與命不兩全必矣，天道使之也，豈容人力爲哉？一生榮落，固不足言，而獨恨我國輕斯文乏財力，鳴世諸作，泯沒不傳者滔滔，每歎平生所著述，將與草木同腐。今者雖使馬遷治史，復有楊惲之孫，珍篇寶牒，不過爲鼠壤之物。言念及此，徒拊卷而長吁，幸願足下毋虛勞，死後文章，曾不若生前杯酒。（《於于集後集》卷四）\n《題詩經鄭衛風後》：高興柳氏曰：余於髫齔時學詩鄭衛等風，先儒多箋解爲淫奔之辭。讀至此，廢書竊歎曰：詩經已經夫子手，存者，即刪之餘也。見於逸詩而合爲萬世法者，亦甚夥，胡獨於淫辭褻語而不見刪，以垂到今乎？曁今思之，蓋詩者發於情、諷於口者也。自古詩人或有感遇而起比興，多托之男女俚語，故其說雖若褻昵，然其實或感發於君臣交友際會之間，讔其說以諷詠之。故太史公曰：詩三百，大抵賢聖發憤之所爲作也。古人以風雨鷄鳴稱，君子臨亂不改其操。曹孟德亦以子衿儷鹿鳴爲時賢，歌於赤壁。春秋戰國時，於享君燕賓多賦詩以重之，曾不避鄭衛辭，欲重其言而贈之淫辭，未聞有按劍相接者，何也？是必去古未遠。審知其非淫辭，豈緣諉諸斷章而不相郵乎？屈原作離騷，多舉男女事以寓說，甚至稱帝王后妃求配己。李白自道能繼大雅，而其詩必用神仙美女語，語而及之。是皆因竄謫流徙，戀君懷賢，以比興於騷詩耳。後世未聞以好色辜屈原，而獨王介甫訾李白特甚，是豈知言者乎？蓋夫子所稱放鄭聲者，指桑間、濮上等詩也，非爲列於三百篇者道也。今夫列於三百者，自三代均被之管絃，使人發善心而創逸志者。宋人至斥鄭、衛詩不欲進講於經筵，豈宋去古益遠，只守舊說小序之訛而不之覺乎？愚意鄭、衛淫詩，盡入孔子之刪，而桑間、濮上，亦軼詩之遺者也。傳曰：盡信書，不如無書。（《於于集後集》卷四）\n《祭文》（柳活撰）：天啓四年甲子八月五日，猶子活敬祭於叔父故吏部侍郞柳公之靈。嗚呼！父耶？母耶？天耶？地耶？時耶？命耶？其使我叔父之德之善而至此極者，何哉？父母雖在冥漠，豈欲其子之死？天雖蒼蒼茫茫，帝實主宰；地雖頑然，載物惟均。豈使人之無罪被戮？謂之時也，則國新反正，政必革舊，豈有誣告而冤死者？謂之命也，則不參賀班，不就召命，豈宜立巖墻而命云乎哉？夫人之哀慟慘怛，必呼父母，呼天地，呼時命，以吁其冤。旣非父母、天地、時命之使致，則叔父之至此，其孰使之然耶？嚮使叔父恭就召命，與衆人偕詣對獄，其釋也必先於衆人。以匹夫匹婦之智，猶知其必然，况以叔父之通今博古，讀萬卷書者，其於死生去就之分，必自知較然，而視斧鑕如赴樂地，豈無平昔所定而若是哉？嘗聞叔父處楓岳，知新王即祚，草序與高僧，不欲以管仲、晏子自居。及至寶蓋山，題寺壁，以孀婦詩一篇，抵甸邑，過國門不入，入西山息焉。時諫官論奪其爵，至是此志愈確，竟以伯夷之不事，方孝孺之盡節，爲對獄之辭。其所不就命，果是不事之義，盡節之忠，而無他斷斷者也。嗚呼！視死如歸，含笑入地，棄形骸不翅若土木。知有義而不知有手足，知有忠而不知有身體，手足雖分，身體雖解，猶有尊手足者存，重身體者全，此叔父之所以捨生而取者也。嗚呼！人固有一死，處死之爲難，死得其所，骨亦不朽。世人不識臣節，不徒不稱，又從而非之，乃以伏節死義，至與妖腰亂領者次比。籍財孥戮，余骸未掩，諸猶子亦皆坐遷南北，哭不得憑上殯，奠不得拜木主，天之報施，曷其漠矣！雖然，捨魚取熊，公之志也。所欲有甚於生者，所惡有甚於死者，生而辱，不如死而榮，則其重若彼，其輕若此，豈以鴻毛易泰山哉！所惜者，以叔父之節義文章，不出於中國，而生於小東，平生所著文集，不獨擅東國，將爲天下最者，率皆湮沒磨滅，文彩不表於後世，長逝者魂魄私恨無窮。其磊磊軒天地之氣，必不隨煙雲而泯泯，將上而爲奎璧，其與傳說之箕尾，方朔之歲星，李白之長庚，並列於青丘之分，以拱北辰。不然，其必化而爲散木，不榮其葉，不美其柯，處乎材不材之間，不受人之斧斤矣。嗚呼！歲月荏苒，祥日奄及，敢陳菲薄，望哭一酹。嗚呼哀哉！庶幾來饗。（《於于集後集》卷六）\n蔡禎元，儒士也，好古文，雖不自工其文，論文有佳處，嘗曰：“司馬長卿《長門賦》記一日之事，登蘭臺下蘭臺，朝修薄具，夜夢君王，畫陰夜明，極其愁思，畢昴旣出，亭亭復明，皆一日之事，以‘究年歲不能忘’結之，此其妙處也。”又論《舞鶴賦》“極道其清冽，言冰塞長河，雪滿群山，星翻漢回，曉月將落，寒極於冬，清極於曉，古人措意逈出，後世文字可想。”或問李杜優劣，答曰：“李詩曰‘柳色黃金嫩，梨花白雪香’，杜曰‘紅入桃花嫩，青歸柳葉新’，賦花柳一也，而李自然、杜雕琢，優劣可立辨。”又論簡齋詩：“‘洞庭之東江水西’，下宜其樓臺之勝，而以‘簾旌不動夕陽遲’接之，語意似不續，旣曰‘登臨’又曰‘徙倚’又曰‘望遠、憑危’，語勢相疊，此文章之甚卑者也。”（《於于野談》）\n尹春年知音律，鄭湖陰作樂府示春年，春年曰：“我國人不識音律，自古不能作樂府詩辭。子雖工文章，不能協五聲六律。”湖陰倣《清平調·洞庭西望楚江分》作一絕，字字用禮部韻同音之字，以示春年。春年諷詠一過曰：“此一節諧律可用。”湖陰曰：“與古之保樂章協律？”春年熟思之，曰：“與李白《清平調·洞庭西望楚江分》一絕同律。”湖陰蹶然稱謝，自此更不作樂章。（《於于野談》）\n東湖設讀書堂，錄文學之士，賜暇讀書。參其選者必才望俱隆。李誠中出入其選，有才不足之稱。有一先生曰：“誠中有詩曰：‘紗窗近雪月，滅燭延清輝。珍重一樽酒，夜闌猶未歸。’其詩如此不可不選。”以是得參其錄。“滅燭延清光”乃李白之句，四句中一句是古詩，誠中可謂“三句書堂”也。南省身將薦翰林，多異議。柳瀟爲副提學，謂翰林先生曰：“南生嘗有四韻詩，其聯四句曰：‘一萬二千峰上路，壬寅庚子年間行。風煙眼底至今色，笙鶴空中猶舊聲。”爲此詩者，獨不爲翰林乎？”以是忝其選。省身可謂“四句翰林”也。（《於于野談》）\n鄭湖陰士龍與魚叔權學官驩甚，叔權謂士龍曰：“閣下雖善文章，至於精解古文，殊不如小生。”士龍曰：“豈其然乎？請嘗試之。”遂隨手取架上書，開杜牧之《阿房宮賦》。叔權問：“鼎鐺玉石金塊珠礫何謂耶？”士龍曰：“鼎與鐺，玉與石，金之塊，珠之礫也。”叔權曰：“不然。言秦視鼎如鐺、玉如石、金如土、塊珠如沙礫也。”士龍曰：“然。”叔權曰：“使負棟之柱多於南畝之農夫，架樑之椽多於機上之工女，釘頭磷磷多於在庾之粟粒，瓦縫參差多於周身之帛縷，直欄橫檻多於九土之城郭，管絃嘔啞多於市人之言語，何謂耶？”士龍曰：“皆言其多也。”叔權曰：“不然。言無用之物多於有用之物也。”士龍曰：“然。”俄而有小兒挾《十九史略》趨而過，使之前，開卷得祖逖聞雞起舞事，叔權問曰：“中夜聞雞何以曰‘此非惡聲’，而至於起舞也？”士龍言：“世方亂，何以沈睡至夜半耶？聞雞早起，此非惡聲也。”叔權曰：“不然，古書夜雞\n鳴則世必亂，故莊子曰‘解戰之群鳥皆夜鳴’。李白詩曰‘群鳥皆夜鳴’，言世亂也。逖幸難人也，知世將亂，故喜而舞也。”士龍撫然應曰：“然。然。”頗有慚色。（《於于野談》）"
  },
  {
    "type": "poet_entry",
    "poet_name": "成文濬",
    "poet_background": "成文濬（1559-1626），字仲深，號滄浪。歷任永同縣監等職。今存《滄浪集》。",
    "poems": "《次李白菩薩蠻韻》：金梭響斷回文織，燕鴻叫侶吳雲碧。落月滿妝樓，洞房人正愁。玉闌掻首立，幾處寒砧急。天末望歸程，秋風生㶚亭。（《滄浪集》卷一）"
  },
  {
    "type": "poet_entry",
    "poet_name": "金止男",
    "poet_background": "金止男（1559-1631），字子定，號龍溪。宣祖二十四年（1591）文科及第。歷任禮曹參議等職。今存《龍溪遺稿》。",
    "poems": "《效立巖次李白將進酒韻》：君不見，尋真仙子入山來，骨化白雲終不迴。又不見，名塲擾擾爭一髮，心內生煙鬂生雪。殷勤我策三十六，第一把酒邀明月。閑愁奔北豪氣發，朽容變盡朱顔來。醉來擡頭天地小，眼前但見壺與杯。平生友，一麴生，納我華胥鄕，使我無視聽。古人未知其趣耳，知之何得獨長醒。生前富貴亦不顧，身後寧思千載名。陶然兀然此其味，不論賢愚可共謔。風塵世事那忍聞，一日要須三百酌。飢不食，寒不裘，但當買酒醺醺醉，此生不復人間愁。（《龍溪遺稿》卷一）"
  },
  {
    "type": "poet_entry",
    "poet_name": "李睟光",
    "poet_background": "李睟光（1563-1628），字潤卿，號芝峰，謚號文簡。宣祖十八年（1585）文科及第。歷任司憲府大司憲等職。曾多次出使明朝。朝鮮實學派的先驅,。今存《芝峰集》《芝峰類說》等。",
    "poems": "《夢江南》：燕子樓前花滿天，夢中春色又今年。江南風月閑無主，應憶當時老謫仙。（《芝峰集》卷二）\n《次吳軾題萬景臺韻二首》其二：形勝名區玉作臺，分留物色古今來。何當喚取騎鯨客，共醉流霞酒百杯。（《芝峰集》卷二）\n《贈劉希慶》：昔別詩相贈，連篇字挾霜。猶追唐李杜，不學宋陳黃。雪屋琴書冷，梅窗笑語香。殷勤時一訪，留爾到斜陽。（《芝峰集》卷三）\n《雪夜偶成贈申代言敬叔》：折綿嚴氣透重茵，庭院初看凍雪新。晴景巧妝鴛瓦玉，瑞光寒瀉鳳池銀。樓臺璧月三千界，天地梨花頃刻春。遙想金鑾呵彩筆，故人才是謫仙人。（《芝峰集》卷四）\n《送義州府尹赴任》其二：謫仙才調擅時名，五馬清秋別玉京。鶴野封疆新使節，龍灣都會古關城。天邊道路西征賦，海上樓臺北望情。唯有夢魂還不隔，夜隨孤月入承明。（《芝峰集》卷四）\n《夢烏亭次李實之韻》：雲作高臺玉作層，古今留眼幾來憑。空江木落聞秋葉，遠浦人歸見夜燈。詩筆長風豪李白，釣竿明月老嚴陵。應知曲岸梅花發，驢背尋春病未能。（《芝峰集》卷四）\n《任持平叔英挽》其二：謫仙才譽擅今時，落拓紅塵跡更奇。對策危言多士伏，當朝直節聖明知。眼前僅有中郞女，身後猶無子厚兒。年止四旬官五品，世間何限故人悲。（《芝峰集》卷四）\n《安州》：路盡安陵歲暮天，碧城西北古清川。氣連葦荻雲沈海，寒入漁蓑雪壓船。詩思㶚橋驢背上，客愁關樹馬蹄前。今來病負登樓興，誰識風流李謫仙。（《芝峰集》卷十一）\n《雪》：誰把銀河作屑來，定從仙女手中裁。纔看萬鶴庭前舞，已覺千花樹上開。塵界應時皆麪市，玉京何地不瑤臺。新晴景色尤堪玩，摸寫須憑太白才。（《芝峰集》卷十三）\n《次蔥秀山觀玉溜泉》：秀色蔥蘢晩景開，翠屏斜帶石泉回。煙巒簇簇排千戟，雲窟泠泠噴百雷。清映雪霜蠲俗慮，冷含冰玉入仙杯。涓流豈比廬山勝，題品還逢太白才。（《芝峰集》卷十四）\n《次金郊》：路盡金郊百里遙，小軒如水晩寥寥。天公爲餉詩仙興，壑月溪風共赴招。（《芝峰集》卷十四）\n《次蒼玉巖》：玉立蒼巖飮怒虯，巨靈應爲鎭青丘。品題一入詩仙眼，從此佳名擅九州。（《芝峰集》卷十四）\n《奉呈正使令公用前韻》：平生少陵老，文彩擅今時。灑落陽冰筆，清新太白詩。追隨真自幸，宿昔荷相知。最是秋窗夜，停杯話舊思。（《芝峰集》卷十六）\n《望海亭次少陵韻并序》：亭在山海關東南海邊十里許，余嘗登覽，真平生壯觀也。雖身繫一隅，心未嘗不遊於此。今正使與書狀官欲與行，而余以寒辭，波靈必落莫矣。他日東還，當隨諸公酌酒亭上，與海若馮夷相酬酢也。姑以此謝之。\n山形從北起，地勢壓東偏。野接看羊海，天連飮馬泉。至今姜女石，應自祖龍鞭。日月扶桑近，乾坤砥柱懸。亭前寧有地，波外更無邊。俯瞰鼇頭嶼，平臨鶴背仙。秦橋今杳邈，漢轍昔留連。徐市樓船遠，安期玉舃傳。關防真勝絕，控制亦形便。壯鎭三方會，神功萬古前。登臨曾少日，夢想幾多年。弱水遙三萬，嚴程渺四千。尋常思再陟，咫尺病相牽。借眼同行客，聞聲儘好緣。雲陰開晩霽，天意爲高賢。也是皇恩厚，非惟造物憐。初平才不世，太白句愈鮮。怳睹蓬山侶，欣傳海嶠篇。臥遊元自在，心賞卻能全。會與天仙遇，長吟一豁然。（《芝峰集》卷十六）\n《次梧村韻兼述懷申謝》：海內青蓮客，生從鰈域偏。衰顏常道路，雅志本林泉。北學魚千里，西征馬一鞭。幕賓新契好，江夏舊名懸。步武雲霄上，絲綸雨露邊。玉京朝帝后，蓬閣會神仙。驄馬燕臺迥，星槎漢渚連。狀遊真不偶，奇跡摠堪傳。聖主應紆眷，天公亦借便。九秋遼塞外，萬里海亭前。蘧瑗知非歲，張騫奉使年。襟靈深抱一，筆力劣當千。久客親廚僕，長途欠掌牽。氣清蠲俗慮，心靜脫塵緣。敢道詩爲聖，惟耽酒比賢。沈冥知我分，蹭蹬問誰憐。橐裏黃金盡，頭邊白髮鮮。山川揩病眼，風月入清篇。世道看今薄，交情得子全。行歌燕市夜，撫古意茫然。（《芝峰集》卷十六）\n《詠李白》：翰林風骨出凡塵，飛上青天駕紫鱗。當日若無狂客在，世間誰識謫仙人。（《芝峰集》卷二十）\n《謝芝峰見訪沈喜壽》：同人時復惠然來，幽抱何妨徹底開。坐久不知窗外雪，寒多能盡手中杯。冰壺秋月延平質，清水荷花太白才。耿耿相思孤枕上，四更鷄叫夢初迴。（《芝峰集》卷二十）\n《李翰林詩贊》：天仙之詞，如馬脫羈，卓不可追，萬古宗師。（《芝峰集》卷二十一）\n《杜工部詩贊》：浩浩溟海，龍拏鯨駭。雄跨百代，與李作配。（《芝峰集》卷二十一）\n《挽詞 行星州牧使尹暉》：憶昔先王造士年，奎星朗照海東天。青蓮居士文章伯，金粟如來道德全。腹裏貯書堪作笥，毫端夢綵况如椽。摛詞擬續西京後，琢句常超大曆前。觀物莊生聊寄傲，閉門揚子獨耽玄。希聲自弄朱絃瑟，逸調誰賡白雪篇。玉署銀臺人望重，九遷三錫主恩偏。平看腳底青雲闊，不受塵中俗累牽。名到東銓推藻鑑，班聯八座近臺躔。濟時身老風波後，憂國心存雨露邊。天與精神饒述作，人從齒頰荷陶甄。一時共說三蘇出，千仞爭看兩鳳翩。桃李成陰春自媚，松筠抗節晩猶堅。鴻名定與南山永，駿望遙從北斗懸。天上文星纔晦彩，人間名碩遽乘仙。私情國事斯文慟，薤露聲中萬涕漣。（《芝峰集》附錄卷三）\n《挽詞 侍講院輔德金光炫》：當代文章伯，清朝第一流。名高推李、杜，望重失枚、鄒。山木悲歌起，乾坤爽氣收。盈襟空有淚，得御更無由。（《芝峰集》附錄卷三）\n李白之樂府古詩，少陵、王維之五言律，沈宋王岑之七言律，王昌齡、李白之絕句，韓、柳之雜著，左氏、班馬之敍事，莊周之寓言，屈原之騷賦，皆文章之妙也。（《芝峰類說》卷八）\n唐人作詩取材於《文選》，故子美之詩多用《選》語。其曰“早從《文選》理”者是也。至於李白無敵之才、不群之思，宜自出機杼，似無籍於前作。而今見《古詩類苑》及《玉臺新詠》，其《樂府》題目率皆效之，意語亦有多相襲者。（《芝峰類說》卷九）\n楊慎曰 “太白詩，僊翁劍客之語；少陵詩，雅士騷人之詞。比之文，太白則《史記》，少陵則《漢書》也。”此言可謂善諭矣。（《芝峰類說》卷九）\n詩句中語錄，如老杜用有“底”“遮莫”“生憎”“不忿”，李白用“耐可”“阿那”“似個”等字之類，至白樂天尤喜用之。即此求之，非但詩爲然。如《尚書》中誥文，用時俗之語，故今難强解處多。蓋誥體自如此。（《芝峰類說》卷九）\n世謂李白以詩爲文，故曰：“生不用封萬戶侯，但願一識韓荊州。” 韓愈以文爲詩，故曰：“破屋數間而已矣。”然余按李詩有云“秦人相謂曰‘吾屬可去矣’”，此亦詩而文者；韓文云“夫子至今有耿光”，此亦文而詩者。（《芝峰類說》卷九）\n扇對格者，以第三句對第一句，以第四句對第二句也。如杜詩“得罪台州去，時危棄碩儒。移官蓬閣後，穀貴歿潛夫。”李詩：“吾憐宛溪好，百尺照心明。可謝新安水，千尋見底清。”唐詩中此類甚多。（《芝峰類說》卷九）\n唐汝詢曰：“唐人詩中有絕類楚詞者，如李白《鳴臯》、摩詰《山中人》之屬，語旣參錯，調亦不倫。又退之《琴操》有通篇四言者，高氏並目爲七言古詩，失制殊甚。”此言是。（《芝峰類說》卷九）\n古詩有七平七仄，“梨花梅花參差開”，七平也；“有客有客字子美”，七仄也。韓詩中亦有此體，蓋詩之變也。又有五平五仄，如李白“處世若大夢，胡爲勞其生。”是也。詩家多有此體。（《芝峰類說》卷九）\n詩人例有喜用文字，昔鄭谷好用“僧”字，許渾好用“水”字，魏野好用“鶴字”。今車五山天輅好用“劍”字，十居八九。且如李白喜作遊俠詩，王建喜作樂府，溫庭筠喜作艷體，亦其所尚然也。（《芝峰類說》卷九）\n莊周放言譏侮孔子，而後人多襲其語，如王績云“禮樂囚姬旦，詩書縛孔丘”。李白云“鳳歌笑孔丘”，杜子美云“孔丘盜蹠俱塵埃”，不幾於侮聖人乎？杜則又甚焉。（《芝峰類說》卷九）\n李白《樂府》曰：“獨漉水中泥，水深不見月。不見月尚可，水深行人沒。”，此詞句法出於戲語，而自愛人之意，爲可喜耳。山谷效之曰：“石吾甚愛之，勿使牛礪角。牛礪角尚可，牛鬥傷我竹。”人以爲佳。然所愛者，石與竹耳。詩格雖同，而用意相遠如此。此可辨其高下矣。（《芝峰類說》卷九）\n李白詩：“人煙寒橘柚，秋色老梧桐。”山谷用真之曰：“人家圍橘柚，秋色老梧桐。”王世貞謂：“此只改二字而醜態畢具，真點金作鐵手也。”斯言非過矣。（《芝峰類說》卷九）\n李白集中《笑歌行》《悲歌行》及《懷素草書歌》，說者以爲非太白所作。按：懷素，錢起之甥。起雖天寶時進士，而懷素必是後出，與太白恐非一時。《笑歌》《悲歌》兩篇尤不近似，說者之言信矣。按王弇州集曰“懷素姓錢”，然錢起本集有《送外甥懷素上人》詩，所謂姓錢者非矣。（《芝峰類說》卷九）\n《左傳》：“繞朝贈之以策”。而李白詩曰：“臨行將贈繞朝鞭。”《晉書》：苻堅謂投鞭可斷，而杜牧詩曰：“苻堅投箠更荒唐”。其以策爲鞭，以鞭爲箠，未知如何。（《芝峰類說》卷九）\n李白《鳳凰臺》詩，起結兩句全襲崔顥法，第二聯是尋常懷古語，且與五言詩“古殿吳花草，深宮晉綺羅”同意，第三聯視“晴川歷歷漢陽樹”太不侔矣，且旣曰“江自流”，而又曰“二水中分”，似疊。余妄謂，李白此詩雖不作可也。（《芝峰類說》卷九）\n李白作《永王東巡歌》，褒揚太過。有曰：“我王樓艦輕秦漢，卻似文皇欲渡遼。”又曰：“但用東山謝安石，爲君談笑靜胡沙。”噫！不識永王之爲人而推許如此，其志大才疏可知。迫脅之辱、夜郎之竄，蓋其自取也歟。（《芝峰類說》卷九）\n杜詩：“紅入桃花嫩，青歸柳葉新。”李白：“寒雪梅中盡，春風柳上歸。”王荊公詩：“綠攪寒蕪出，紅爭暖樹歸。”此三詩皆用“歸”字，而古人以荊公詩爲妙甚，余謂不然。老杜巧而費力，荊公欲巧而尤穿鑿，李白爲近自然。（《芝峰類說》卷九）\n李白之七言律、杜甫之絕句，古人言非其所長。至如孟浩然，盛唐之高手，而五言律絕外七言律不滿數首，亦不甚警覺，長篇則全無所傳。王昌齡之於七言絕句亦獨至者。各體不能皆好矣。（《芝峰類說》卷九）\n王弇州曰：“十首以前，少陵較難入；百首以後，青蓮較易厭。”此則與杜而抑李也。又曰：“太白不成語者少，老杜不成語者多。”此則與李而抑杜也。又曰：“太白之七言律、子美之七言絕皆變體，不足多法。”此則兩抑之。然弇州於李、杜揚之者固多矣，今不盡錄。（《芝峰類說》卷九）\n杜甫《北征》詩、李白“天上白玉京”詩、韓愈《南山詩》，古今長篇中最爲傑作。而反復詳味，則李詩氣力不及《北征》，雄渾不及《南山》，乃知尺有所短耳。（《芝峰類說》卷九）\n古人謂李白爲仙才、李賀爲鬼才，又謂李白爲詩聖、杜子美爲詩史。胡宗愈言：“杜子美凡出處去就、悲歡憂樂一見於詩，讀之可以知其世，故謂之詩史。” 余謂詩而爲史，亦詩之變也。（《芝峰類說》卷九）\n歐陽公言：“吾詩《廬山高》，今人莫能爲，惟李白能之；《明妃曲》後篇，太白不能爲，惟杜子美能之。至於前篇，則子美亦不能爲，惟吾能之”云云。夫李白之《蜀道難》視《廬山高》縣絕，而樂府諸篇亦非他人所能及。而歐公自許如此，豈誠醉語耶？（《芝峰類說》卷九）\n前輩評王荊公詩曰：“祖淵明而宗靈運，體子美而用太白。”其曰“樵松煮澗水，旣食取琴彈”，清淡也；“月映林塘淡，風涵笑語涼”，華妙也；“地留孤嶼小，天入五湖深”，高雅也；“勢合便疑包地盡，功成終欲放春回”，豪逸而從容也。法度森嚴，無一點可校云。余謂王詩在宋，最精巧有意味。如“已無船舫猶聞笛，遠有樓臺只見燈。山月入松金破碎，江風吹水雪崩騰”，語非不工，然氣格猶在晚唐下，比之陶、謝、李、杜則誠過矣。（《芝峰類說》卷九）\n後山曰：“蘇詩始學劉禹錫，故多怨刺。晚學李白，其得意則似之，然失之粗，以其得之易也。”后山乃其門人而評論如此，可謂不阿所好矣。又鞏、豐，東坡門人也，亦言東坡平生詩學劉夢得，其言信矣。（《芝峰類說》卷九）\n古樂府有《踏歌行》，李白詩云“忽聞岸上踏歌聲”，此也。按《說郛》：《教坊記》曰：踏謠出於北齊，“以其且步且歌”故名。（《芝峰類說》卷十）\n李東陽曰：“漢魏間樂府歌辭，質而不俚，腴而不艷，有古詩言志依永之遺意。嗣是以還，作者代出，然或重襲故常，或無復本義。……李太白才調雖高，題與義多仍其舊。……延至於今，此學之廢亦久矣。”余謂此言是。但其所自爲《擬古樂府》諸篇，雖或有警句，未免俳優强作之態，決非本色。王世貞云：“李文正爲古樂府一史斷耳。” （《芝峰類說》卷十）\n樂府，漢、魏尚矣，齊、梁以上工矣。唐則唯李白最佳，降而宋則絕無此體，詩道之不復，宜矣。且詩餘，李白始爲之，至宋而甚盛，秦少遊、柳耆卿輩尤稱作者。如子瞻，尚有以詩爲詞之誚，何也？（《芝峰類說》卷十）\n漢辛延年詩曰：“絲繩提玉壺。”古樂府曰：“青絲繫玉壺。”李白詩：“玉壺繫青絲。”岑參詩曰：“絲繩玉壺爲君提。”蓋古者以青絲繩繫壺故也。又古樂府曰“青絲繫馬尾”，又“青絲爲籠繫”，又“賫錢三百萬，皆用青絲穿”，則非獨繫壺而已。（《芝峰類說》卷十）\n陶淵明詩曰：“翩翩三青鳥。”駱賓王詩曰：“三鳥聯翩報消息。”李白詩曰：“婉孌三青禽。”按《漢武故事》云：三青鳥如烏，夾侍王母傍。又《大人賦》注：張揖曰，三足青鳥也。其說不同。（《芝峰類說》卷十）\n謝朓詩“雲去蒼梧野”，李白詩“望雲知蒼梧”，又“白雲愁色滿蒼梧”。按李白註曰：《歸藏》啓筮，有白雲出自蒼梧，入於大樑。詩語蓋以此也。（《芝峰類說》卷十）\n《玉臺新詠》曰：“鴛鴦七十二，羅列自成行。”李白詩：“七十紫鴛鴦。”孟郊詩：“花開七十有二行。”其謂七十二云者，何義也？或謂四氣有七十二侯，五行四時各旺七十二日，疑取義於此也。《莊子》云，孔子治詩書以奸七十二君。《管子》言，封禪者七十二君。又，孔子弟子七十二人。《列仙》《高士》《隱逸》等傳皆七十二人，此則倣而爲之歟？（《芝峰類說》卷十）\n《玉臺新詠》：蕭子範詩：“落花徒入戶，何解妾床空。”唐詩曰：“飛花入戶笑床空。”庾肩吾詩：“不及銜泥燕，從來相逐飛。”唐詩曰：“自恨身輕不如燕，春來還繞御簾飛。”劉孝綽詩：“不見青絲騎，空勞紅粉妝。”李白詩曰：“君邊雲擁青絲騎，妾處苔生紅粉樓。”古人蹈襲乃爾。（《芝峰類說》卷十）\n喬知之詩曰：“草綠鴛鴦殿，花紅翡翠樓。”按：李白詩“水綠南熏殿，花紅北闕樓”，又“玉樓巢翡翠，金殿鎖鴛鴦。”蓋出於喬矣。（《芝峰類說》卷十）\n李嶠詩云：“西北雲膚起,東南雨足來。”雨足，猶言雨腳，詩家多用之。雲膚，《公羊傳》：泰山之雲“膚寸而合”。豈用此耶？又李白詩云“日足森海嶠”，日足，亦猶日腳。（《芝峰類說》卷十）\n孟浩然詩“不才明主棄”，明皇以爲“朕未嘗棄卿”也，李白《贈浩然》詩乃曰“紅顏棄軒冕”。浩然本布衣，未嘗棄官來隱，則“棄”字未穩。（《芝峰類說》卷十）\n唐詩曰：“幽徑還生拔心草。”按：卷施草拔心不死，故名。施，一作葹。李白詩曰：“贈君卷施草，心斷竟何言。”註，《離騷》云“薋箓葹以盈室”，《詩》所謂卷耳是也。（《芝峰類說》卷十）\n李白《尋雍尊師隱居》詩曰：“花暖青牛臥，松高白鶴眠。”注，青牛，花葉上青蟲也，有兩角如蝸牛，故云。余謂青牛蓋用老子事，以尊師隱居不出，故青牛閑臥也，註說誤矣。于鵠《贈王尊師》詩“青牛眠樹影，白犬吠猿聲”，亦此意。（《芝峰類說》卷十）\n李白詩：“北落明星動光彩。”按《馬史》，北落師門一星在羽林西。明則軍安，微弱則兵起。金火守有兵，爲虜犯塞云。《事文玉屑》曰：北落，壁壘星也。（《芝峰類說》卷十）\n李白詩：“縱使俠骨香，不慚世上英。”使，疑作死字。按：張華詩云‘死聞俠骨香’，蓋用此。而王維詩亦曰：“縱死猶聞俠骨香。” （《芝峰類說》卷十）\n李白詩：“木蘭之枻沙棠舟。”按：古書曰，魯班用木蘭造舟。又漢成帝與飛燕戲太液池，以沙棠作舟。小說云，沙棠，木名，在崑崙，黃花赤實，爲舟不沈，食其實不溺，是也。 （《芝峰類說》卷十）\n李白《別東林寺僧》詩：“笑別廬山遠，何煩過虎溪。”遠，廬山僧慧遠也，乃用虎溪三笑事以譬之。今人或有以“遠近”觀之者，可笑。（《芝峰類說》卷十）\n李白《哭晁卿》詩曰：“日本晁卿辭帝都，雲帆一片繞蓬壺。明月不歸沈碧海，白雲愁色滿蒼梧。”細味此詩，“明月不歸沈碧海”云則疑晁卿溺海不返耳。按：晁卿，即朝臣。《唐書》：長安元年，日本遣朝臣貢方物。朝臣好學能屬文，請從諸儒授經，拜司膳員外郎云。王維亦有《送晁監還日本律詩》及《序》，蓋職爲卿監，故曰晁卿、晁監。（《芝峰類說》卷十）\n李白《烏夜啼》詩有曰： “機中織錦秦川女，碧紗如煙隔窗語。停梭悵然憶遠人，獨宿孤房淚如雨。”又曰：“城烏獨宿夜空啼。”按：古書曰，烏失雌雄則夜啼。詩意蓋以此也。（《芝峰類說》卷十）\n李白詩曰：“天子九九八十一萬歲，歲歲長傾萬壽杯。”按《混元聖紀》 云，太上生後八十一萬歲，乃生一氣。詩語本此。（《芝峰類說》卷十）\n李白《峨眉山月歌》曰：“峨眉山月半輪秋，影入平羌江水流。夜發清溪向三峽，思君不見下渝州。”唐汝詢云：君者，指月而言。三峽之間，天狹如線，半輪亦不復睹，故下渝州以求見之，未知是否。余謂此詩古今人膾炙，而“峨眉山”“平羌江”“清溪”“三峽”“渝州”未免重疊。若後人爲之，豈不指以爲疵乎？（《芝峰類說》卷十）\n李白詩：“日就東山賒月色，酣歌一夜送泉明。” 按：泉明，即淵明，唐人避高祖諱，改淵爲泉。韓翃詩“聞道泉明居止近，籃輿相訪會淹留”，亦此也。（《芝峰類說》卷十）\n李白詩“耐可乘明月，看花上酒船。” 又：“耐可乘流直上天。”耐可，《韻府》曰，猶言如何可也。或云：耐，古“能”字通用，猶言可能也。”（《芝峰類說》卷十）\n李白詩云“獨酌陶永夕”，註：《爾雅》曰，陶，喜也。陶潛詩云“濁酒且自陶”，謝惠連詩“漾舟陶嘉月”。《選》文云“尹班陶陶於永夕”，蓋用此也。 （《芝峰類說》卷十）\n李白詩：“抱琴出深竹，爲我彈鵾鷄。”註，鵾鷄，曲名。按：琵琶絃用鵾鷄筋。庚信詩曰“一曲鵾鷄絃”是也。《蜀都賦》云“巴姬彈絃”，李白詩亦云“彈絃醉金罍”。以此觀之，彈鵾鷄即絃也，非曲名也。（《芝峰類說》卷十）\n李白詩云：“雨落不上天，水覆難再收”，註：陳琳檄曰“雨絕於天”。王粲詩曰“一別如雨”，言如雨之降而不還也。獨孤及詩曰“荏苒成雨別”，亦此也。\n李白樂府曰：“鷫鸘換美酒，舞衣罷雕龍。”註：雕龍，舞衣上之雕畫龍文也。余謂此詩押東韻，不應通押，而註說亦太曲，龍，作櫳似是。（《芝峰類說》卷十）\n李白詩云：“東風日本至，白雉越裳來。”按《十洲記》，漢武時，月氏使者曰“臣國去此三十萬里，國有常占東風入律，百旬不休”云云。《三才圖會》：日本國東北至毛人國界，東南至東女國界，南至琉球國界，西南至福建界，西北至朝鮮國界，北至月氏國界，月氏，蓋東北方國也。但《漢書》，匈奴破月氏王，又張騫使月氏。《通典》云，大月氏國在大宛西，又有小月氏國，皆西域國名，與此恐不同。月氏，或作月支。（《芝峰類說》卷十）\n李白詩曰：“誰家玉笛暗飛聲，散入春風滿洛城。”唐汝詢言，不見其人而聞其聲。故曰“暗”。“滿洛城”，言其聲之遠也。按：汝詢，明人，五歲盲而能强記，作《唐詩解》。其曰“不見其人而聞其聲”者，真自得之言也。（《芝峰類說》卷十）\n李白《清平調》詞曰：“雲想衣裳花想容，春風拂檻露華濃。若非群玉山頭見，會向瑤臺月下逢。”按《唐詩解》云，明皇於武妃薨後，見雲而想其衣裳，見花而想其貌。當春風滴露之際，哀不勝情矣。若此之女，非群玉之王母，即瑤臺之佚妃，人間豈易睹乎？謂未得太真時也。余謂此乃贊美貴妃之辭。想者，疑其似也，言貴妃之衣裳似雲，容似花而如春露方濃也。下句比諸仙女，非人間之所有云爾。（《芝峰類說》卷十）\n李白《清平詞》曰：“一枝濃艷露凝香，雲雨巫山枉斷腸。借問漢宮誰得似，可憐飛燕倚新妝。”唐汝詢云，貴妃容色如花，覺襄王雲雨之夢，爲徒勞也。或者以“枉斷腸”屬壽王，恐非李白本意。又《稗說》云：倚者，賴也。謂趙后專寵漢宮，只賴脂粉耳。余謂，倚，猶恃也，如古詩“依倚將軍勢”之“倚”，蓋言其倚恃妝粉而矜誇自得之意。李詩又曰“自倚顏如花”，其義亦同。（《芝峰類說》卷十）\n李白詩“月化五白龍，翻飛上青天”，未知所謂，蓋其時謠讖之言。高麗李百順《漁陽》詩云“只因欲奪雞頭肉，豈是爭爲月化龍”，乃出於此。“雞頭肉” ，按太真中酒，衣褪微露乳，帝捫之曰“軟溫新剝雞頭肉”，祿山在傍曰“滑膩凝如塞上酥”，亦用此也。（《芝峰類說》卷十）\n李白詩：“鏡湖三百里，菡萏發荷花。”蓋謂荷花發於菡萏也。按：芙蕖，其葉爲荷，其莖爲茄，其花未發爲菡萏，已發爲芙蓉，其實爲蓮，其根爲藕，中爲菂，菂中有青爲薏，芙蕖乃總名。（《芝峰類說》卷十）\n李白《贈嵩山焦煉師》詩曰：“三花明素煙。”按：漢時，道士自外國將貝多子種嵩山下，一年三花。邢居實詩“頭巾好掛三花樹”，蓋亦指嵩山而言。又《仙經》曰，崑崙山西北有龍池，上有三花樹，亦曰三珠樹。（《芝峰類說》卷十）\n李白詩：“郎今欲渡緣何事，如此風波不可行。”余常喜誦之。然梁簡文帝詩云“郎今欲渡畏風波”，乃知出於此也。（《芝峰類說》卷十）\n李白《蜀道難》，《唐詩解》以爲玄宗幸蜀，太白作此詩。首言蜀道之難，非天子所宜幸；末言蜀中險惡，非王者所宜居，蓋欲乘輿速返耳。余謂此言似得。按：李白《劍閣賦》曰“送佳人兮此去，復何時兮歸來。望夫君兮安極，我沈吟兮歎息”，亦此意也。本註所云爲子美在蜀而作者，恐非是。（《芝峰類說》卷十）\n李白詩曰：“五月西施採，人看隘若耶。”蓋五月是採蓮之時也。白光勳詞云：“江南採蓮女，江水拍山流。蓮短不出水，櫂歌春正愁。”蓋蓮未出水則非採蓮之時，可謂謬矣。（《芝峰類說》卷十）\n虞世南詩：“垂肩軃袖大憨生。”李白詩：“爲問如何太瘦生，只爲從前作詩苦。”劉滄詩：“月高風定苦吟生。”按：崔浩愛吟詠，一日病起，友人戲曰：“子非病，乃苦吟詩瘦”，蓋用此也。生字，《語錄》如“好生”“怎生”“甚生”之類，佛家言“太俗生”“可憐生”，亦同義。《芝峰類說》卷十）\n李白詩曰：“空歌望雲月，曲盡長松聲。” 註，《步虛詞》有《碧落空歌》，按：唐人詩中多用之，如“空歌迥易分”，“紫府空歌碧落寒”，蓋猶言空中之樂也。（《芝峰類說》卷十）\n李白詩云“狂風吹古月，竊弄章華臺”，又“海動山傾古月摧”，古月，未詳出處。或謂，胡之破字云。按《晉書·劉聰記》曰“月爲胡王”，又《苻堅記》曰“讖云，古月之末亂中州”。（《芝峰類說》卷十）\n李白詩曰：“出門妻子强牽衣，問我西行幾日歸。來時倘佩黃金印，莫學蘇秦不下機。”按：不下機，乃蘇秦妻事，直謂蘇秦不下機，則未穩。（《芝峰類說》卷十）\n李白廬山瀑布詩曰：“初驚銀漢落”，又曰“疑是銀河落九天”，蓋善形容矣。陳摶詩曰“銀河瀉落翠光冷”，石曼卿詩“玉虹垂地色，銀漢落天聲”，皆襲李詩也。我朝鄭順朋有《朴淵瀑布》詩云：“長恨當年李謫仙，一生廬嶽眼終偏。瓊詞錯譬銀河落，更把何言賦朴淵。”車天輅詩云：“晴虹倒掛潭心黑，白練斜分石骨青”，雖不用“銀河”二字，而“晴虹”“白練”亦古語也。（《芝峰類說》卷十）\n李白詩曰：“雞鳴海色動，謁帝羅公侯。”註：海色，曉色也。一曰，海色，日出之光也。李攀龍詩“海色秋高日觀峰”是也。（《芝峰類說》卷十）\n李白《妾薄命》詩曰：“昔日芙蓉花，今成斷腸草。”按：斷腸草，其花美好，名芙蓉，其根不可食，食之斷腸。（《芝峰類說》卷十）\n李白詩：“鳳笙龍管行相催。”按《列仙傳》：周王子喬“好吹笙作鳳鳴”，古文云“聞鳳吹於洛浦”，唐詩云“鳳吹聲如隔彩霞”，皆謂笙也。李詩又曰“雙吹紫鸞笙”，蓋以鳳爲鸞耳。又《列仙傳》“蕭史善吹簫，作鳳鳴”，後與弄玉隨鳳飛去，故曰鳳簫。然則許渾《緱王廟》詩曰“玉簫清轉鶴徘徊”，又曰“緱山住近吹簫廟”，此“簫”字恐謬用矣。（《芝峰類說》卷十）\n李白詩：“東窗綠玉樹，定長三五枝。”又曰：“手持綠玉杖。”按《西都賦》：“珊瑚碧樹，周阿而生。”《淮南子》曰，崑崙山有碧玉樹，是也。王貞白詩曰“露香紅玉樹”，亦有所據耶？（《芝峰類說》卷十）\n李白《綠水曲》詩曰：“綠水明秋月。”按：綠水，古琴操名。《淮南子》云“手會《綠水》之趣”，嵇康《琴賦》云“初涉綠水”，沈佺期詩云“歌聲隨綠水”，是也。（《芝峰類說》卷十）\n李白詩：“宅近青山同謝朓。”按《堯山堂外紀》：“謝朓愛青山之勝，築室山南。”青山，乃山名也。又曰，李白至牛渚磯，愛謝家青山，欲終焉。及卒，遂葬山麓，此也。（《芝峰類說》卷十）\n李白詩曰：“白雁上林飛，空傳一書劄。”按：《說郛》云，北方有白雁，秋深則來，謂之霜信，杜詩“故國霜前白雁來”是矣。蓋謂雁來而書信不傳也。（《芝峰類說》卷十）\n“天子呼來不上船”乃李白實事，所謂“龍舟移棹晚”，此也。《古文大全》註以衣紐爲船，《冷齋夜話》亦云“襟紐是也”，可笑。（《芝峰類說》卷十）\n杜詩：“碧梧棲老鳳凰枝。”李白詩“鳴鳳棲青梧。”按：《韻書》曰，青桐，似梧桐無子；白桐，花黃紫色，宜琴瑟。赬桐，夏花，紅如火。刺桐，出泉州，花先葉後。《詩》註疏云：“椅桐梓漆”之桐爲白桐，“梧桐生矣”之桐爲青桐。以此觀之，青桐，今俗所謂碧梧是也。（《芝峰類說》卷十一）\n杜詩：“楊王廬駱當時體，輕薄爲文哂未休。爾曹身與名俱滅，不廢江河萬古流。”蓋言四子當時別作一體，輕薄爲文者哂之。然爾曹身名俱滅，而四子聲名不替，與江河同流於萬古云爾。今按楊慎詩曰：“輕薄哂王楊，群兒謗李杜。光焰萬丈長，江河千古注”是也。（《芝峰類說》卷十一）\n杜詩曰：“空留玉帳術。”註云：兵書也。唐《藝文志》有《玉帳經》一卷。古賦曰“轉絳宮之玉帳”，又曰“居貴神之玉帳”。宋張淏曰，玉帳乃兵家厭勝之方位，主將於其方置帳則堅不可犯。如正月建寅則爲玉帳，主將宜居。詳見《符應經》。李白詩“身居玉帳臨河魁”是也。 （《芝峰類說》卷十一）\n杜詩曰“匡牀竹火爐”，匡，安也，出《淮南子》。李白詩曰“匡坐至夜分”亦是。又曰“匡山讀書處”，按《廬山記》：周時匡谷先生結廬於山，故號匡廬山，有梁昭明讀書處。（《芝峰類說》卷十一）\n唐詩曰：“平明剪出三騣高。”按《韻府群玉》云：“唐人尚剪騣，馬三騣者曰三花，五騣曰五花。”李白詩所謂“五花馬”蓋是也。（《芝峰類說》卷十一）\n白樂天詩云：“青山舉眼三千里，白髮平頭五十人。” 又“火銷燈盡天明後，便見平頭六十人。”平頭，蓋俗語也。又古樂府“平頭奴子持筐箱”，李白詩“平頭奴子搖大扇”，王半山詩“平頭均楚製”，與此異義。（《芝峰類說》卷十一）\n馬才子詩曰：“李白騎鯨飛上天。”按：韓退之嘗言太白得仙去。元和初，有人自北海來，見太白與一道士跨赤虯而去。此云騎鯨，恐別有出處，或誤用事耳。 （《芝峰類說》卷十二）\n明任亨泰《送高麗使》詩曰：“三韓舊控玄菟險，重譯今隨白雉來。”菟字作平聲，恐未穩。《韻書》：菟，去聲，菟絲也。又唐詩多作去聲用，如李白《藥》詩云“雷野清玄菟，騰笳振白狼”是也。菟，又作兔，楊臣源詩“城遠迷玄兔，川明辨白狼。”按《本草》：蒙筌曰菟絲子，朝鮮多產云。玄菟之稱，疑以此也。今藥名有玄菟丹，亦以菟絲取名。（《芝峰類說》卷十二）\n熊化天使詩曰：“白日一花落，青天孤鳥飛。”人以爲佳。然按李夢陽詩云“白日孤帆隱，青天一鳥飛”，蓋襲此句而爲之。李夢陽亦全用李白“天清一雁遠，海闊孤帆遲”句語爾。（《芝峰類說》卷十二）\n姜渾《東萊靜邊樓》詩曰：“對馬青山孤雁外，扶桑紅日霱雲端。”又：“紫燕交飛風拂柳，青蛙亂叫雨昏山。”又徐居正《蔚山東軒》詩曰：“樓敵岳陽天下一，地隣蓬島海中三。”安琛《秋月軒》詩曰：“搖波散作東坡百，對影真成太白三。”世稱佳句。（《芝峰類說》卷十三）\n鄭民秀，落拓士也。嘗遊朴淵瀑布，衣冠藍縷，負杖而至。有儒士多集，侮其爲人，謂曰：“汝能作詩乎？”民秀書曰：“飛流直下三千尺，疑似銀河落九天。”諸人相與冷笑，即尾之曰：“謫仙此句今方驗，未必廬山勝朴淵。”乃大驚，上座而敬之。（《芝峰類說》卷十三）\n林石川《億齡賦酒》詩，呼韻即成曰：“老去方知此味甘，一杯通道不須三。君看嵇阮陶劉李，不羨公侯伯子男。” （《芝峰類說》卷十三）\n劉希慶出於賤流，而疏雅好善，事母以至孝聞，自號市隱。其爲詩清絕，如“竹葉朝傾露，松梢夜掛星”“石帶苔紋老，山含雨氣青”等句爲人所稱。余嘗贈詩有曰“惟追唐李杜，不學宋陳黃。雪屋琴書冷，梅窗笑語香”，乃紀實也。（《芝峰類說》卷十四）\n趙瑗妾李氏能屬文。有一村婦其夫以盜牛被囚。李氏書其狀尾曰：“妾身非織女，郎豈是牽牛？”太守見而奇之，竟解放。按《堯山紀》：“李白微時，驅牛過縣令堂下，令妻怒責，白以詩謝曰‘若非是織女，何得問牽牛’。令驚異之。”又此句出《詩學大成》，而用之於盜牛，爲可喜。（《芝峰類說》卷十四）\n《堯山堂外紀》云：“宋人選填辭曰《草堂詩餘》。草堂者，太白詩。名草堂集，見鄭樵《書目》。太白本蜀人，而草堂在蜀，懷故國之意也。曰詩餘者，詞爲詩之餘，而百代辭曲之祖也。”按：杜甫亦號草堂，世皆知杜甫之爲草堂，而不知李白之爲草堂耳。（《芝峰類說》卷十四）\n車五山之亡也，柳西坰根爲《挽詩》，一聯云“老莊馬史偏多讀，李杜韓詩最熟精。”此雖記實，而爲挽語則未盡。五山博洽多聞，平生所讀而熟者不止於此等書矣。余亦爲《挽詞》，有曰：“功名一世還無分，宇宙千年始有君。”又“延津劍去天收彩，圓嶠鼇亡地失靈。”又：“詞林活氣三春盡，學海長波一夕亁。”西坰見之，乃曰：“此句語足稱五山矣。”西坰蓋未嘗不知五山者也。（《芝峰類說》卷十四）\n柳參奉錫俊，余姊婿也，嘗薄遊湖西遇李達於逆旅中，有所佩刀甚善。達欲之。柳曰：“聞子能詩。若即席賦詩，則當以相與。”達輒成一句曰：“愛劍同徐子，能詩愧杜陵。”乃大喜，不待詩成，遽脫贈之。次其韻曰：“論文逢李白，解劍學延陵。”其豪爽如此。（《芝峰類說》卷十四）\n《堯山堂外紀》曰：“王荊公以詩賦決科，而不樂詩賦。旣預政，以經義取士，乃著令士庶傳習詩賦者杖一百。故張舜民詩云：‘酒間李杜皆投筆，地下班楊亦引車。’”蓋詩道至此一大厄矣。（《芝峰類說》卷十四）\n《杜詩集序》云：“子美在當時名亞李白。又少白十餘歲，而生平知者亦鮮。至元和間，天下爭誦元白，於子美覆加詆訾。及韓子有‘光焰萬丈’‘何用謗傷’之語，元微之文又極稱非李所及，於是子美之名燁燁與緯耀流輝，而業辭藝者宗之。”余謂子美之文章猶待後人而顯，况今世之士乎？（《芝峰類說》卷十四）\n杜少陵於李翰林最相推許。如“李侯有佳句，往往似陰鏗”，“清新庾開府，俊逸鮑參軍”，“敏捷詩千首，飄零酒一杯”，“筆落驚風雨，詩成泣鬼神”，“千秋萬歲名，寂寞身後事”。李白於少陵則別無推許之語，其曰“只爲從前作詩苦”云者又似嘲戲，何也？（《芝峰類說》卷十四）\n李翰林集爲詩九百七十餘篇，杜工部爲詩一千四百五篇，而古詩三百九十九，近體一千六首，可謂多矣。至宋蘇東坡詩文於諸集中最多，皇明王弇州集比東坡倍之。古今詩人，白樂天外，唯陸龜蒙、陸放翁所作最富，而不盡傳於世云。（《芝峰類說》卷十四）\n李白《蜀道難》詩稿舊藏松都佛雲寺佛腹，近年爲無賴子竊去。人有見其稿者，多所竄改。首句“吁咄哉”改以“噫吁戲”云。白也聖於詩者，宜不思而得，而未免點竄，可見古人作詩不容易矣。金同知尚寯言，嘗爲靈光郡守，郡有武人家藏《杜子美詩稿》二紙。其一乃“負郭堂成蔭白茅”詩也，以濃墨點改處甚多，乃平時得之漂流唐人者也。杜詩有曰“新詩改罷自長吟”蓋是實事。按：李白《送張祖之序》首曰“吁咄哉”，其言尤可信也。（《芝峰類說》卷十四）\n鄭湖陰爲詩主蘇、黃，晚年甚悔之，每讀樊川、義山。許荷谷少學東坡，後喜《唐音》、李白，自言欲變前習而未能，林石川號爲學李白者，而常讀樂天集云。以前輩之文章才藝尚如此，豈蘇、黃易染而李白難學故歟？（《芝峰類說》卷十四）\n知事叔父諱希得，年八十，蒙恩升正二品，遂設宴以侈之。預宴者數十人，錦溪君東亮後至。諸公以晩到行酒罰，柳西坰根戲成一句曰：“便浮太白真多事，未至相如最少年。”滿座稱賞。時朴公年三十六，最少，故云。（《芝峰類說》卷十四）\n或曰，詩必專而後工，故爲工者多出於寒苦困阨之中。如唐之李翰林、杜工部、孟襄陽、東野、賈浪仙、盧玉川，乃寒苦者也。以近世言之，李容齋、金慕齋、申企齋、鄭湖陰、林石川、廬蘇齋，或久於竄謫，或久於閑退；白光勳、李達、車天輅皆出於寒苦，古今如此者難以悉舉。是則惟窮者能工，非詩之能使人窮也。且天於是人，若或相之，窮阨其身，增益其所不能。向使其窮不甚，必不如是之工也。韓愈之《送窮》，亦其疏矣。（《芝峰類說》卷十四）"
  },
  {
    "type": "poet_entry",
    "poet_name": "鄭經世",
    "poet_background": "鄭經世（1563-1633），字景任，號愚伏、一默。宣祖十九年（1586）文科及第。歷任慶尚道觀察使、大司憲、吏曹判書等職。參加過《光海君日記》的編撰工作。今存《愚伏集》《喪禮參考》《朱文酌解》等。",
    "poems": "《題應北庵所贈李太白醉眠圖障子圖乃應所自作出關送別時持贈》：近山濃翠遠山碧，落景含山半天赤。瞢騰驢背醉眠翁，大野迷茫何所適。猩霞滿面肩過顙，一任驢兒齧蹄癢。龍眠心匠解奪胎，筆端幻出遊仙相。龍眠本是遊仙侶，曾住金華學輕舉。山海關頭昔邂逅，粲然一笑相容與。當時袖裏贈行物，半壁摩挲神怳惚。相思千里杳無期，夜向屋樑看落月。（《愚伏集》卷一）"
  },
  {
    "type": "poet_entry",
    "poet_name": "李廷龜",
    "poet_background": "李廷龜（1564-1635），字聖征，號月沙、保晚堂、凝庵。宣祖二十三年（1590）文科及第。歷任兵曹判事、禮曹判事等職。曾在中國刊行彙編100餘篇紀行文的《朝天紀行錄》。和申欽、張維、李植一起並稱爲朝鮮中期四大文章家。今存《月沙集》等。",
    "poems": "《月沙先生集序》（汪煇撰）：今之言詩者，輒以漢、魏、三唐爲云云，不知一代有一代之詩，一人有一人之詩，不相肖也。意各寫其真，情各標其勝，韻各領其奇，法各窮其變，非志超古今，學邁往聖者，不能吐胸中之錦繡，發玄奧之精華。頃讀李君號月沙聖徵者之佳製，音韻宏亮，氣概超群，若綴之華重其新，即槁之葉復其潤，生意洋然，神理煥發，卓異曹、劉，駕軼李、杜，而上之陵漢、魏，下之逾三唐者也。余仰嘆之，李君真人傑者乎！竊意君之爲君，不啻詩之爲詩也。蓋君再柄文衡，六典禮曹，父祖子孫，青雲繩武，相接揚芳。且也君之壽臻南極，福並東華，儼稱千載一時之盛，名譽重於鄕邦，聲實隆於中國，勤勞王事，盡節輸忠，旋乾轉坤，奠社稷於靈長之慶，調元贊化，撫黎庶於于變之天，立功立德，名垂不朽，建勳建業，奕世流芳。吁！李君真詩中之白眉者哉！余再玩之，不覺心悅神怡，勉爾續貂，敢以一言爲序。皇明賜進士第奉政大夫左春坊左諭德兼翰林院修撰汪煇撰。（《月沙集序》）\n《月沙集序》（梁之垣撰）：夫詩，言之文者也。言發於志，文生於情，如噫氣吹萬，於喁自鳴，總屬天籟。各國之詩，名之曰風，彼其途歌巷吟之音，非必學士詞人之調，而聖人用以冠詩首。文貴天然，是之取爾。三百後，詩盛於唐，其時家列鼓吹，惟太白稱爲仙才，豈非以口頭妙辭，一派天機，獨風人之致乎？晩世之詩，悖烈祖而禰近宗，推敲摹擬，以爲此輞川也，此少陵也，刻畫愈工，天趣愈索，若隋園之剪綵，終謝春華，無問秋實矣。東國之於詩學，若性之者，穉子女流，咸嫻聲律。而李月沙夙慧奇潁，早主文盟，奚囊之蓄更富。予索之，止睹其紀行一帙，圭復數過，則見夫豪宕而無傷蕩，飄逸而無傷媚，精工而無傷巧，兼衆善之美，發正始之音，其青蓮之後身耶？彩毫之嫡派耶？然予觀月沙有進於詩者，學包二酉而不論文，胸藏萬甲而不言兵，玄參五派而不談禪，落落於世境之中，矯矯於風塵之外，朴之未雕，玉之在璞，吾無以相其爲人，其性地覺有異焉。吐鳳天成，雕蟲餘緖，詩也云乎哉！是爲序。皇明欽差宣諭監軍道河南按察司副使東牟梁之垣撰（《月沙集序》）\n《次思叔韻二首》其一：俯仰山高而水深，英雄幾個此銷沈。一生酒聖陶彭澤，千載詩豪李翰林。侯王將相非吾事，日月星辰照此心。不寐三更看北斗，欲將春酒與之斟。（《月沙集》卷一）\n《伏蒙惠詩譏我苦吟仍敎以靜坐安心之訣銀鉤瓊什俱使人珍玩謹用來韻仰溷台覽三首》其三：斗屋廚煙足，蒲團午睡宜。誰將青李帖，還寫謫仙詩。（《月沙集》卷二）\n《伏蒙弼云相公寫惠青蓮詩抄一卷銀鉤燦爛直與清水芙蓉之句爭妍而儷美珍玩再三不覺病眼生輝塵襟頓爽謹當藏之巾笥永以爲好感戢之外敢以惡詩鳴謝》：吾愛李謫仙，作詩驚千古。斯人去作仙，珠玉滿寰宇。有似九霄鶴，遺響青雲裏。末路得雲翁，風襟乃相似。新詩亹亹逼，草聖世又稀。巴牋白如雪，入翰生光輝。晴窗春晝靜，朗詠天葩句。興來一揮灑，颯颯鳴秋雨。編爲一束書，入手驚龍蛇。題封寄同舍，不換山陰鵝。筆精詩轉好，寶愈雙南金。歸攜對幾案，草堂青竹陰。清芬若可挹，白首藏之心。（《月沙集》卷三）\n《次五峰韻》：苦憶青蓮老，新詩日又多。羈形應潦倒，歸意共蹉跎。北極星辰遠，西江歲月過。春城獨回首，愁緖付酣歌。（《月沙集》卷十）\n《次正使詩扇韻》：數日遊賞之筵，承命忝陪。念惟偏邦賤生，得睹天上仙人鳳鸞之儀，亦云幸矣。今乃密邇笑譚，薰挹德宇，杯觴獻酬，和氣藹然，此實千古罕逢之盛事。况蒙辱惠詩扇、寶唾諸件墨妙，拜賜以來，如獲拱璧。朝夕誦玩，德音不昧，謹當欽對幾案，永爲傳家之寶。飆輪倏返，勝遊如夢，敢攀瓊什，用寓榮慕感銘之懷。\n翰閣仙曹天上人，鯫生何幸接清塵。文章李杜應方駕，墨妙鍾王是後身。四偈法言心上訓，一團輕箑掌中珍。台纏夜夜瞻霄漢，對越徽音面目新。《月沙集》卷十一）\n《次梁監軍四愁詩并序》：自黃岡迓拜玉節，猥蒙顧眄之殊眷，途間屢陪盛筵，內堂穩承清誨，薰挹德宇於罇俎之間，佩服勝算於帷幄之中，不惟孱病餘生得御爲幸，海外之人益知中國有人。昨者伏睹眷辱長牋及四篇愁詩，盥手薇露，莊誦百過，毋論清廟朱絃，自是千古希聲。戀君憂國慷慨忠憤之志，烈烈於言外。讀未終，令人神爽。盛誼不敢孤，强步高韻，有似瞎者。倚杖擿埴，終是傖父俚語。覆瓿亦榮，斤敎是感。\n解頤不用匡鼎說，緩頰莫誇張儀舌。唯有吟詩可遣愁，古稱作者皆俊傑。卻恨詩篇亦無賴，愁從中來不可絕。我愁伊何爲主憂，小醜逆天臣憤切。憤切聊作擊劍詩，詩多苦語愁轉結。還思投筆躍馬去，履胡之肝蹀胡血。都將壯志付空言，斗膽輪囷腸九折。李杜文章何事業，蕭曹碌碌無奇節。我詩雖工安所用，毋勞雕鑿混沌穴。右次詩愁（《月沙集》卷十二）\n《南子安初度日次朴孝伯韻朴又用前韻爲勸酒篇》：相國詩如大國楚，餘子平原之十九。雄辭使人心氣沮，每一看來一稽首。春來獨酌有新作，語似青蓮《將進酒》。公非好酒好吟詩，詩成百篇酒一斗。當其把酒覓句時，世事何曾掛諸口。酣來俗物都茫茫，眼空宇內誰其友。顧我疏慵百無能，束帶趨班顏獨厚。手中烏竹杖三尺，案上黃庭經一部。推擠不去病支離，自厭此身人誰取。時向朝堂獻末議，以我猶從大夫後。彷徨囁嚅竟何裨，逝矣安能鬱鬱久。偏枯左痺老形具，造物尙完持杯手。兒曹稍解讀父書，遺卷何須藏二酉。縱置名山與京師，千秋萬世終誰有。全吾天賦施青山，世亂人生不願壽。（《月沙集》卷十八）\n《庚子春別試策題》：問：辭命之有關於國家，大矣，設官掌之，昉於何代歟？三代以前，亦有辭命之可言歟？鄭國之爲命也，才如裨諶，必經三手而成者，何意歟？文章之盛，莫過於兩漢，制誥之作，誰最名家？山東詔下，父老扶杖，巴蜀檄傳，遐氓感化，當時掌誥之人，若何而能致此歟？論唐之大家，必稱李、杜、韓、柳，而或不參制誥之選者，何歟？許敬宗倚馬草詔，而三軍嘆賞，陸宣公奉天下制，而悍卒垂涕，其無優劣之可言歟？典誥十年，遂致病悸，而常戒諸子，草詔禁中，搆思甚苦，而至羨老卒者，誰歟？宋朝之大典冊，多出於大年、子瞻，其述作之盛，寵擢之榮，可得聞其詳歟？以涑水之道德文章，累上封章，辭以不能，豈其真不能歟？惟我東方，文材蔚興，至有見稱於中國者，可歷指而聞其名歟？至于我朝，彬彬之盛，不愧古昔，而喪亂以來，文體日卑，內庭之製，只畫葫蘆，事大之文，亦欠潤色，何以則文詞典雅，復見華國煥猷之盛歟？諸生種學績文，佇鳴國家之盛，必有能言是者，願聞其說（《月沙集》卷三十三）\n《鼇城相公所書李白詩抄跋》：戊戌冬，余與子常相公奉使燕京，事竣閑居館中，話及李白詩。相公曰：絕句及古詩短篇尤奇絕，願君選若干首，我當爲君寫之。余遂選數百餘首，倂送素冊，公欣然援筆，閱兩日投贈，余爲詩謝之，十襲以歸，藏爲家寶。余常謂與子常談說，如對王謝坐，得子常書尺，如見青李帖，今以晉人筆，筆謫仙詩，其快又當如何也。每一展卷，清芬襲體，不獨筆法遒逸，其風流豪爽之氣，亦足想見。今公墓草宿矣，獨其書在耳，俛仰之間，已成陳跡，悲夫！己未秋，余廢逐郊居，與南窗金丈閱家中墨蹟，得此卷而讀之，不覺草堂人日之歎，遂倩南窗筆識於卷尾云。（《月沙集》卷四十一）\n《東宮致祭文》（行副提學 洪霶撰）：惟靈廊廟之具，瑚璉之器，遭遇宣廟，一堂魚水。帝庭卞誣，名滿天下，儐伴華使，益隆聲價。九長宗伯，典禮清慎，再秉文衡，陶甄才儁。天官藻鑑，賢路拭目，任專司馬，軍政振肅。逮至當寧，眷注彌篤，位極台司，儀刑百辟。詞林宗匠，邦國蓍龜，憂勤盡瘁，四紀于茲。天資迥粹，氣度清曠，愛人下士，接物弘量。酒席騷壇，標舉天仙，醉後吟哦，詩律青蓮。高文大策，上追西京，學士聯翩，出自家庭。後葉餘香，愈出愈奇，福祿之盛，誰與等夷。壽至稀齡，保全令名，易名之典，垂之汗青。鯫生後生，出入門墻，陪從杖屨，迭宕壺觴。姻家情好，三十五霜，公今長逝，永失師表。仙馭飄飄，帝鄕杳杳，耆舊已盡，行路嗟咨。故山卜兆，即遠有期，衘詞寫哀，有淚漣洏。嗚呼哀哉！尙饗。（《月沙集》附錄卷一）\n《挽章》（行安邊府使 金堉撰）：紫氣東來遠，青丘降謫仙。文章追大雅，道德邁前賢。早值風雲會，時稱雨露偏。日三筵上接，歲五太中遷。疇昔邦多難，宗祊受厚愆。寸誠能感帝，一奏已回天。功業三韓重，聲名四海傳。軒騰升峻秩，台斗歘高騫。藻鑑懸雙鏡，東西秉兩銓。詞壇盟作主，誥冊筆如椽。得士斯爲盛，摛文孰敢先。途窮還困阨，世亂苦迍邅。縲絏豈其罪，江湖終幸全。昏明有迭代，否泰本相連。大聖重恢日，群賢再入年。紫宸參造化，黃閣正陶甄。啓沃心方切，憂勤病忽纏。投間嬰藥餌，釋負任安便。鷄夢迷何處，鯨飛杳彼玄。玉樓欣始構，金闕痛長捐。鶴駕臨靈座，王姬哭幾筵。哀榮殊禮數，福慶在孫千。有客趨門下，初歸自海堧。故人稚子拜，先達鉅公憐。樗散承推奬，萍流賴挽牽。敢言知己也，惟竊佩恩焉。絕域驚聞訃，悲腸熱似煎。末由隨紼後，無復拜床前。鐵峽雲橫樹，駒城草沒阡。緘辭寓深慟，灑淚徹重泉。（《月沙集》附錄卷一）"
  },
  {
    "type": "poet_entry",
    "poet_name": "鄭文孚",
    "poet_background": "鄭文孚（1565-1624）字子虛，號農圃。謚號忠毅。宣祖二十一年（1588）文科及第。歷任全州府尹、五衛都總府副總管等職。今存《農圃集》。",
    "poems": "《村居詠懷次李白宮中行樂詞韻》：山城依鳥道，江檻俯蛟宮。問柳宜晴景，看花怯晩風。有時迎客至，不敢道尊空。沽得前村酒，欣然一笑同。\n憶昔提長劍，關河爲狀遊。戈鋋明朔雪，笳鼓動邊樓。流落身猶健，蹉跎影可羞。公侯元有命，不必曲如鉤。（《農圃集》卷一）\n《村居詠懷次李白宮中行樂詞韻四首，二首在原集，乙未三月遞還永興時作》：睡起茅堂晚，花風送野香。草芳飛蛺蝶，江暖浴鴛鴦。遺世陶彭澤，從仙張子房。我尋古人躅，不必問。\n山河舉日異，風景轉頭新。作客三千里，傷心九十春。蝶魂迷故國，花淚動愁人。賴有沙鷗伴，忘機與稱親。（《農圃續集》卷四）"
  },
  {
    "type": "poet_entry",
    "poet_name": "申欽",
    "poet_background": "申欽（1566-1628），字敬叔，號象村、玄軒。 謚號文貞。宣祖十九年（1586）文科及第。歷任大提學、左議政等職。和李延龜、張維、李植一起並稱爲朝鮮中期四大文章家。今存《象村稿》等。",
    "poems": "《次李白悲清秋賦》：渺余眺兮江之汜，江之水兮湲湲。悲清秋之戒節，莽蕭瑟兮江天。徘徊懭恨余不知其何故兮，鬱愁端之萬千。于時別浦鴻嘶，平郊煙沒，玉宇澄霞，金飇送月。望美人兮何許，悵川梁之難越。蘭芷摧兮委芳謇，余采采兮懷空悠。愴逝序之易邁，思遠舉於玄洲。攬瑤軫而自釋，心煩紆兮隱憂。瞻四海兮茫茫，其無極些，吾將歸來兮。（《象村稿》卷一）\n《用李白韻》：我家如陶令，寂無車馬喧。悄然坐終夕，風雨滿西園。筋骸已云倦，頗復厭乘軒。尋思乞一壑，面水開柴門。息交且絕遊，左右唯琴樽。歷落萬古情，時時多寓言。芳杜日憔悴，歲晏霜霰繁。誰能揭燭龍，照此長夜昏。所悲會心稀，耿耿那得論。（《象村稿》卷五）\n《次李白韻》：問我家何在，家在象頭峰。下有萬古壑，上有千歲松。禽頂胎即丹，獸角春生茸。杳渺碧雲中，獨駕蒼精龍。（《象村稿》卷六）\n《次李白紫極宮韻》：李謫仙年四十九，有紫極宮之作，東坡亦於四十九和之。余今適丁是年，感兩仙之致，步韻口占。\n蒼蒼巖下松，挺挺階上竹。山色秀可攬，溪流清滿掬。蟬蛻萬物表，介然立於獨。麋鹿伴我遊，雲霞伴我宿。遇坎便當止，幽居此焉卜。行年四十九，逝者知不復。世路繞曲折，往轍宜戒覆。浩歌且孤斟，卻喜村醅熟。（《象村稿》卷六）\n《踏青日口呼》：一婢去擷菜，一僮去採薪。四顧無人聲，唯依影爲隣。今日踏青節，風光媚水濱。我何甘寂寞，獨坐如偶人。起取李白詩，讀之盡其篇。高談薄雲月，使我興翩翩。讀畢隱幾眠，栩栩南華生。適去不須悲，倘來那足榮。把筆卻成詠，胸次氣空橫。（《象村稿》卷六）\n《林塘詩集序別稿》：詩者，天下之至聲，而聲人人殊，何也？緜千百載之久，歷千百人之多，雪月風花，人情物狀，前輩操觚者，道之已盡，而加又風氣局之，世代移之，則無怪於唐不及漢，宋不及唐，聲人人殊也。晩出而欲追古作者，即高馳遠駕，上者建安盛李，下者亦不出錢、劉、韋、柳間，彬彬者固夥，而失之則或墮於壽陵之匍匐。巧者膚立，拙者茅靡，曷若平其調，易其辭，無掛於摸擬，無失於性情，自名一家言也。臻此道者，故相國林塘鄭公其人哉！清而麗也，華而贍也，長於情而不吝於格也，永於味而不乖於韻也，無劌心鉥賢之勞，無牛鬼蛇神之異，自然步驟於元和、長慶之際。噫！其治世之音歟？公之生，適當我國鴻厖亨泰之日，少擢魁科，舒翹揚英，朝夕於白虎、石渠，提衡文柄，儐接皇華，卒乃入陞鼎軸，爲世之清鏞大敦，享用五福，終始令望。若公者，其膺國家文運而昌者非邪？詩特公餘事爾。自昔以詩名者，多草野羈窮，而鮮得於黃扉三事之上，故房、杜無音，甫、白擅聲，其儷至並稱者，僅燕、許二人。若公者，豈非其匹耶？然泗濱之磐，孤竹之管，空桑之琴，雲和之瑟，音非不美，而苟無賞音者，則與折楊混。然則有公之詩而得公之時者，亦係於祖宗朝用人之盛，猗歟偉哉！公之詩若文，蓋累秩而亡於壬辰兵火，今之存者，摭拾於聞見才百之一，崑山片玉，愈少而愈寶，奚多乎哉！公之宅相知樞金公尙容氏及其弟承旨尙憲氏，繕寫爲卷，要不佞文弁其首。不佞非任也，顧念君實之誦於口久矣，且與金公有兄弟之義，不敢辭而序云。（《象村稿》卷二十二）\n文章小技也，於道無當焉。而贊文者目以貫道之器。何也。蓋雖有至道。不能獨宣。假諸文而傳。然則不可謂不相須也。詩即由文而句爾。詩形而上者也。文形而下者也。形而上者屬乎天，形而下者屬乎地也。詩主乎詞，文主乎理。詩非無理也者而理則已愨，文非無詞也者而詞則已史。要在詞與理俱中爾。風者。詞而理者也。雅頌者，理而詞者也。六朝以後，詞而詞者也。趙宋以降，理而理者也。世之言唐者斥宋，治宋者亦不必尊唐，茲皆偏已。唐之衰也，豈無俚譜。宋之盛也。豈無雅音，此正鉤金輿薪之類也。\n選唐詩者，有《品彙》，有《唐音》，有《全唐詩選》，有《萬首選》，有《百家詩》，而《品彙》《唐音》最精。唐詩如南宗一頓，即本來面目。宋詩如北宗，由漸而進。尙持聲聞辟支爾，此唐宋之別也。\n古之論者，以子美爲出於靈運，太白爲出於明遠。子美固有依形而立者。若太白，天仙也，如優曇鉢花，變現於空中，特其資偶與明遠相類爾。\n七言律正始，當以沈佺期《古意》爲之首，“盧家少婦鬱金香，海燕雙棲玳瑁樑。九月寒砧催下葉，十年征戍憶遼陽。白狼河北音書斷，丹鳳城南秋夜長。誰爲含愁獨不見，更敎明月照流黃。”此乃樂府《獨不見》體也。太白之《清平調》《行樂詞》《黃鶴樓》，皆世間所未有之語。如“五月天山雪，無花只有寒”，讀之令人飄然遐舉。\n七言古詩，王勃之《秋夜長》《臨高臺》，盧照隣之《長安古意》，駱賓王之《帝京篇》，李杜之所未道，使太白爲之，足以優爲，子美恐輸一籌也。此等作，皆齊梁調也。\n後世作樂府者多，不能髣髴太白《秦娥》《薩蠻》萬一，太白難可及已。\n（以上材料見《晴窗軟談》）（《象村集》卷五十《漫稿》上）"
  },
  {
    "type": "poet_entry",
    "poet_name": "姜籀",
    "poet_background": "姜籀（1566-1650），字師古，號采真子、竹窗。宣祖二十九年（1596）文科及第。歷任禮曹左郎等職，曾出使明朝。今存《竹窗集》。",
    "poems": "《戱贈次兒》：白也十五觀奇書，心肝五臟皆錦繡。子美九齡詠鳳凰，大名藉藉垂宇宙。如以李杜才之美，總爲苦吟生太瘦。我家童烏年二六，天上麒麟骨清秀。謂言書足記姓名，涉獵黃彌不深究。蜿蜿大字滿窗壁，往往便腹瞑清晝。老父鍾愛摑不得，鵠卯固非越雞伏。兒乎去縱青冥靶，莫學二郞空白首。（《竹窗集》卷七）\n《論文章說》：夫煌煌燁燁，死且不朽，聲施千秋，與日月爭光者，昔之爲文章驚海內者是已。夫以姚姒之文，渾渾無涯；周誥殷盤，佶屈聱牙。奇而法，《易》也；正而葩，《詩》也。下至蒙莊之瓌瑋淑詭，弘大深閎，無端崖之辭。若漢之班固俊拔，太史公之雄偉淵光，杜甫之如周公制作，李白之心肝錦繡，語輒驚人。若至唐之諸子，遺響正聲，遊戱翰墨，龍蛇起陸，盜狐白裘大手筆，都是眼空四海，獨高天下。獨與天地精神往來，而不遨倪於萬物，掀天動地，月上霞摧，芒乎昧乎，未之盡者。其爲文之簡古奇在，宜何可勝道也？自趙宋以下所爲之文，萎弱妍紆，亦何足掛人眼耶？世逾降文逾躓，逾往逾甚，况其下者乎！至於某也，全不習文章蹊逕，僅登龍門，點額而退。白頭吟望，思竭才盡，閣筆文場，良欲愧死而止耶？大都文章以氣爲主，而如某者從衰得白，從白得老，皷氣不作。如霜露蒹葭，僓然道盡。雖欲於古之人，一蹴企及，而其可能爲乎？環顧其中，無一可者，撚斷吟髭，猶一吷而已。矧於騷壇，其曷以用意爲也。八十之年，今又過四，髦矣無能爲矣！與富貴功名磨滅者，共貫同歸而已，惟不十年讀書，遮眼萬卷，欲作書淫，而竟不能，可哀也已！可哀也已！雖欲改悔而已無及矣！噫！今日之事何如，今日尙不知，况明日事乎？是後茫然如隔煙霧中人，聊用寫責沈文，說向齒末諸兒曹耳。（《竹窗集》卷八）"
  },
  {
    "type": "poet_entry",
    "poet_name": "趙緯韓",
    "poet_background": "趙緯韓（1567-1649），字持世，號素翁、玄谷。光海君元年（1609）文科及第。歷任承政院左副承旨等職。曾出使明朝。今存《玄谷集》。",
    "poems": "《哭任寬甫》：我愛鳴皐子，賦命一何奇。小少學文章，傳神漢魏詩。高評少陵疵，况論蘇黃卑。世無賀季真，誰貴謫仙姿。閉門南郭外，颯然雙鬢衰。功名日以疏，貧病轉支離。卒歲無完褐，終朝或不炊。怡然不改樂，我道至於斯。彼頑貴而富，壽亦到期頤。今子賢且才，年位胡不貲。報施竟參差，此理難可知。自古皆如此，吾何爲子悲。（《玄谷集》卷二）\n《建除體贈畸菴》：建安旣已遠，誰復繼諸公。除卻齊梁習，咸稱李杜功。滿海鯨鵬鬥，專場角距雄。平生仰末照，抵死服餘風。定力雖云固，爲文愧未工。執書徒吃吃，濡翰更蒙蒙。破釜趨秦壘，專心得楚弓。危途難闊展，末路未興隆。成毀從昭氏，存亡聽塞翁。收功慚兔窟，多技致鼯窮。開豁逢君後，騰淩見馬空。閉門三日汗，無路拔心蓬。（《玄谷集》卷十）"
  },
  {
    "type": "poet_entry",
    "poet_name": "梁慶遇",
    "poet_background": "梁慶遇（1568-1629），字子漸,號霽湖、點易齋、蓼汀、泰岩。宣祖三十年（1597）文科及第。歷任海美縣監等職。今存《霽湖集》。",
    "poems": "《鄭正字畸窩以計拙無衣食途窮仗友生爲韻，寄詩十篇，奉次以謝》其十：\n車笠豈云遠，意氣許相傾。知心忘貴賤，任被旁人驚。陳蕃禮徐孺，謫仙逢四明。想應泉塗下，相隨似平生。（《霽湖集》卷一）\n《次九畹學士韻》：愁來即醉醉成眠，君是青蓮舊謫仙。官罷小齋無俗事，終南山色卷簾前。月色蟲聲繞病翁，禁林涼葉韻微風。天時已變歸何日，江漢扁舟計又空。（《霽湖集》卷四）\n半律體：五言律詩有半律體，頷聯做句不用對偶，只頸聯作對做句是已。李白《聽胡人吹笛律》詩曰：“胡人吹玉笛，一半是秦聲。十月吳山曉，梅花落敬亭。愁聞出塞曲，淚滿逐臣纓。卻望長安道，空懷戀主情。”老杜《百五日夜對月》詩曰：“無家對寒食，有淚如金波。斫卻月中桂，清光應更多。仳儺放紅蕊，想像顰青娥。牛女謾愁思,秋期猶渡河。”詩人多用此法。至如長律之用此體者絕少，唯商隱《題白石蓮花》詩曰：“白石蓮花誰所共，六時長捧佛前燈。空庭苔蘚饒霜露，時夢西山老病僧。大海龍宮無限地，諸天雁塔幾多層。謾誇鶖子真羅漢，不會牛車是上乘。”此亦半律體也。（《霽湖集》卷九）\n詩人以“與”字作“將”字用：李詩曰：“彭蠡將天合”，猶言與天合也。朱慶餘詩曰：“不似朝簪貴，多將野客期”，猶言多與野人期也。此類甚多。（《霽湖集》卷九）\n纖巧留情之詞古人不取：杜陵之詩，其語意矜嚴，絕無香奩體。《麗人行》則出於諷詠時事，有《國風》之義。其餘或舉“佳人”字以文詩句而已，不如晩唐及宋人作纖巧留情之詞。李白詩蕩，故多言婦人。此古人所不取也。韓公詩亦無閨情，但鎮州道上數首絕句而已。（《霽湖集》卷九）\n李體素任鳴皐不相屈：李斯文春英，號體素，以文翰自豪。其文其詩專尚富麗，滔滔不竭。每於衆會中論人才長短，奮臂鬣髯，高聲大咜。雖文人才子側其旁，皆不敢與之頡頏。任處士錪號鳴皋，一生用工於詩，而所讀李白、《唐音》而已。亦善於談詩評句，聞者側耳。平生所不取者，體素之詩也。兩人論議交角，至死不相屈。體素登永保亭詩曰：“月從今夜十分滿，湖納晚潮千頃寬。”句圓意足。鳴皋嘗於道上有“斷靄孤城夕，寒蟬老樹秋”之句，淡雅可詠。見此兩聯，知果不能相合矣。世之知詩者論及兩翁，謂體素爲“麁豪”，鳴皋爲“寒儉”。未知此論如何也。（《霽湖集》卷九）"
  },
  {
    "type": "poet_entry",
    "poet_name": "李燉",
    "poet_background": "李燉（1568-1624），字光仲，號壺峰。宣祖三十四年（1601）明經科及第。歷任刑曹正郎等職。今存《壺峰集》。",
    "poems": "《李杜》：波寒夜郞天，明月空千秋。猿啼巫峽雨，草堂暮溪頭。文章憎命達，二子令我愁。爲君問奎星，奎星更知不。欲開文明運，須起李杜儔。更使騷壇伯，揚名上龍樓。（《壺峰集》卷二）"
  },
  {
    "type": "poet_entry",
    "poet_name": "許筠",
    "poet_background": "許筠（1569-1618），字端甫，號蛟山、惺所，又號白月居士。宣祖二十七年（1594）文科及第。歷任公州牧使等職。三次出使明朝。今存《惺所覆瓿稿》《鶴山樵談》等。",
    "poems": "《正陽西樓》：萬峰秋盡玉參差，笑倚西樓落日時。欲寫廬山真面目，世間安有謫仙詞。作正陽詩當止此。吾嘗五登之，迄不能作一句。（《惺所覆瓿稿》卷一）\n《萬瀑洞》：兩峽擘層崖，百川潰其中。噴流日澒洞，濺沫常溟濛。初驚蒼壁坼，飛出雙白龍。細看天罅破，倒掛萬玉虹。轟霆當晝起，亂石薄雷風。潭潭曲相瀦，咫尺跳波通。狀觀駭我心，韙哉造化功。康樂遊石門，謫仙望爐峰。未知千載後，此境誰雌雄。此篇最得意（《惺所覆瓿稿》卷一）\n《隱身臺》：午登紫月菴，引頸勞北眇。已失內山容，若別佳人面。俄然大雲鋪，川谷皆無見。腳底驟風雨，階前閃雷電。不誣天柱遊，露葉尙見晛。阿香未息威，屛翳倏而捲。矯然萬玉虹，鐵璧飛流濺。謂作十二者，井觀豈知變。寄謝李青蓮，廬峰不足羨。（《惺所覆瓿稿》卷一）\n《讀大復集》：才似王維亦大家，麗如崔灝更高華。舍人若出開天際，李杜齊名孰敢誇。（《惺所覆瓿稿》卷二）\n《聞罷官作二首》其二：禮敎寧拘放，浮沈只任情。君須用君法，吾自達吾生。親友來相慰，妻孥意不平。歡然若有得，李杜幸齊名。時憲府以郭公再祐尙道敎，以僕崇佛敎，並劾之，爲闢異端啓罷，故結句及之。（《惺所覆瓿稿》卷二）\n《放歌行寄題申景升無盡亭名晛》：申侯堂堂身八尺，廣眉大顙髯如戟。少年豪氣欲淩雲，曾看一飮盡千石。佩符三邑亦奚益，江上故園今四壁。我昔三陟罷官歸，拏舟東來訪君宅。君時相看多懽顏，炊菰斫鯉無所慳。背指層廣向餘說，云我新營屋數間。暈甍未瓦地榛管，抗檻不許人躋攀。手持李敍爲余和，欲其彩筆輝江山。願需他日工斷手，來憑危欄攪奇秀。品題湖色與山光，然後題詩侈玆搆。豈知官轍南北走，四換歲籥猶未售。分留物色先屬誰，石洲詩翁吾石友。想其雄飮罄壺觴，哦詩江樓江撼床。擺弄明月頡霞佩，令我聞之喜欲狂。我病閉門如遁藏，雖有勝境難相羊。侯來慰我亟呼酒，林吹繞榻生微涼。胡姬琵琶歌一曲，侯醉起舞山頹玉。莫嗔許子不賦詩，留待出郭馳遠矚。人生行樂苦不足，歲月幾何來日從。便將散髮棹扁舟，從爾江皐返初服。大拓軒窗足蹋波，收拾絕景窮婆娑。驪珠萬斛倒蛟室，一斗百篇如懸河。李白小兒真么麽，崔家司勳莫長哦。君當此時亦浩歌，天地萬物如吾何！（《惺所覆瓿稿》卷二）\n《讀徐天目吳甔甀二集》：川樓興趣本清深，天目元稱正始音。看取徐吳敵王李，還同甫白許高岑。（《惺所覆瓿稿》卷二）\n《送柳淵叔之京》：行裝蕭散等鶉居，囊裏孤琴篋裏書。時論共疑狂李白，故人猶記病相如。風回曲沼清長檻，日送繁陰映綺疏。歸去洛城如有問，生涯已付武陵漁。（《惺所覆瓿稿》卷二）\n《竹月軒》：君不見王子獻，愛聽清風動窗竹；又不見李謫仙，把酒青天問明月。對月令人靜煩襟，種竹令人絕塵俗。豈如君家對月兼種竹，煩襟俗塵俱蕩滌。翛翛靈籟生晩林，皎潔蟾光淨我室。坐看星斗入疏欞，露氣秋聲兩清絕。蕭然襟韻濯冰壺，喚起二老膝可屈。我欲長嘯竹裏館，懷抱桂香餐紫實。不須更問主人來，披拂琅玕看銀闕。（《惺所覆瓿稿》卷二）\n《絕句》其三：弘農才子富詞華，晴日藍田壁絢霞。好向西窗拚醉夢，謫仙椽筆定生花。（《惺所覆瓿稿》卷二）\n《明四家詩選序》：明人作詩者，輒曰吾盛唐也，吾李、杜也，吾六朝也，吾漢、魏也，自相標榜，皆以爲可主文盟。以余觀之，或剽其語，或襲其意，俱不免屋下架屋，而誇以自大，其不幾於夜郞王耶！弘、正之間，光岳氣全，俊民蔚興，時則北地李夢陽立幟，信陽何景明嗣筏，鏗鏘炳烺，殆與李唐之盛，爭其銖累，詎不韙哉！流風相尙，天下靡然，遂有體無完膚之誚，是模擬者之過也，奚病於作者。歷下生李攀龍以卓犖踔厲之才，鵲起而振之；吳郡王世貞遂繼以代興，岳峙中原，傲倪千古，直與漢兩司馬爭衡於百代之下。吁！亦異哉！之四鉅公，實天畀之以才，使鳴我明之盛，其所製作，具參造化，足以耀後來而軼前人，夫豈與標榜竊襲者，并指而枚、屈哉！仲默何之詩暢而麗，雖病於蹈擬，而出入六朝，李、杜，藻葩可愛。獻吉李雄力捭闔，雖專出少陵，而滔滔莽莽，氣自昌大。二君在唐，其亦開天、間名家哉！於鱗峭拔清狀，論者以岷峨積雪方之，殆足當矣。古樂府不免臨摹，而數千年來人無敢效者，于鱗獨肖之，即其所言擬議以成變化者，爲非誣矣。五言破的，真沈、宋之清勁者也。至於元美，大海汪洋，蘊蓄至鉅，雖間或格墜近世，而包含萬代，囊括百氏，俯取三家，以鞭弭驅役之，比之武事，其霸王之戰鉅鹿也歟！即此四家而觀之，則明之詩可以盡之。余所取四家詩凡千三百篇，卷凡二十四，其昌谷徐禎卿、庭實邊貢、明卿吳國倫、子與徐中行諸人之作，亦可備藥籠之收，卒卒無暇，請俟異日。（《惺所覆瓿稿》卷四）\n《題四體盛唐序》：是編成，客問於余曰：“何謂四體？”余曰：“七言歌行及五七言律，至盛唐大備，故余所取止是。”曰：“何只取盛唐？”曰：“詩學之盛，莫唐若也，而尤盛於景龍、開元之際。大曆以下，固不足論已。”曰：“奚不取五言古詩爲？”曰：“譬如談禪，漢、魏爲最上乘，潘、陸已落第二義，鮑、謝、曹洞下也，而唐則直聲聞耳。”曰：“有唐三百年，絕句最多名家，胡不取？”曰：“否，否。余所取只盛唐，而絕句則毋論季葉，人人皆當行，不可以盛晩爲斷，矧余別有選矣。”曰：“李、杜亦可遺否？”曰：“玆二家如睹大壑稽天，寧可以斗㪺耶？况梅氏鈔亦足以盡之矣。”客唯而退，余箚以弁之。（《惺所覆瓿稿》卷五）\n《湖墅藏書閣記》：江陵，嶺海之東一大都會也。新羅時爲北濱京，又號東京。自周元受封以來，賁飾侈觀，谹麗傑特，與上京相埒。又俗尙文敎，衿裾鉛槧之士，出騖於詞場者，比踵林立。風尙敦厚，敬老尙儉，民朴願無機巧，且饒魚稻之產，不獨山川之勝甲於東方而已。故吏玆土者，率戀戀於是。其去也有泣者，故有員泣峴存焉，蓋可懲也。柳侯寅吉蒞此府，清嚴仁恕，民戴以爲慈母。嘗以振起文敎爲己任，訓奬課勸不少懈，士子多奮起者。瓜滿回也，以明蔘三十二兩付不佞曰：此貢羨也，不欲累歸橐子，其充藥籠之用。不佞曰：不敢私也，願與邑學子共之。笥而歸都下。因朝價之行，購得六經、四子、性理、左、國、史記、文選、李杜韓歐文集、四六、通鑑等書於燕市而來，以騾馱送於府校，校儒辭以不與議。不佞就湖上別墅，空一閣藏之，邑諸生若要借讀，就讀訖還藏之，如公擇山房故事，庶以成柳侯興學養才之意，俾衿裾鉛塹之士，比踵林立，如古昔盛時，則不佞與有其功，不亦幸歟！不佞阨於世議，官况索然，行將投紱東歸，爲蠹魚萬卷中以了殘生。此書之藏，亦爲老僕娛老地，其可喜也已。諸生其函襲芸曝，不至失墜汚毀，則望氣者必言瑟羅故墟，有虹光燭天而貫月，當有異書在其下矣。謹記。（《惺所覆瓿稿》卷六）\n《愁歇院神詠仙贊記》：余在公山，倩工繪列仙像，作贊以繼之。其中李白贊落句曰：“萬里滄波，一天明月。”初不覺其警異也。會以進香上洛，促工裝䌙藏篋中，不以示人。抵輦下旬餘，回至稷山愁歇院，方伯中軍閔君仁佶、恩津敎授沈生友英，適與之相値。時方炎，就旗亭下袒跣科頭，汲泉澡手足，從隷三人，執事於左右。其東偏一室，矮而短垣，闃無人。俄聞室中有詠余李白贊落句，其韻逸，其情旨，淫泆淹詳，泠然可聽。沈生先曰：“得聞詠詩音耶？”閔君曰：“吾亦聞之。”余異之，曰：“此乃吾贊太白語，結撰未久，未嘗以衒於朋侶，人何從而知之？”呼門子鄭生亟蹤之，則扄鐍甚固，覷其中空無人矣。余三人怪之，親頫短垣闖之，則果空屋也，只有塵榻數破甕靠壁。問主人何在，則曰：“室空已三旬矣。”噫！其仙歟？鬼耶？若以爲鬼，則不當於白晝吟嘷矣；若以爲仙，則湫雜隘陋之地，固非羽人所臨也。吾不得而知之。沈生曰：“公之詞與太白傳其神，乃古人所不道及者，毋乃謫仙之靈，喜而來詠，示其卷卷之意否？是未可知也，而亦不可謂無是理也。”余曰：“太白，上仙也，方遊戲於清都帝居，豈置欣戚於世人之贊毀，屈跡廛闠中，自現靈於俗耳耶？是必不然。”沈生曰：“天人一揆，自有感通之理。公之一語，上格仙真，霎然之頃，安知其乘風肅然，頡頑擺弄於公之側耶？况公所著贊百篇，而神獨詠此，吾以爲太白無疑也。”余笑曰：“然。”因爲記之牘，以俟知者云。（《惺所覆瓿稿》卷六）\n《探元窩記》：探元窩者，盲而談星命者，李光義之室也。奚謂之探元也？取李白詠君平詩有探元化群生之句而名之也。義，士族人，其遠祖茂，有功於開國佐命之間，故世世爲忠義衛，受祿而直王宮焉。義亦嘗以忠義再受六品祿，已而病眼不果直，因學推命，其術甚異於人，發皆奇中。始日避兵伊川，輒知賊來否，先引去，多人賴以全，皆謂之神。癸巳，寓于中和府之北，築室自號如是云。余畸於世，不喜卜，故往來浿西，凡五遭，值義者數數，亦不談命。其從楊滄嶼而宿中和也，義同榻寢，偶問余命，因曰：“君算當延，位當崇也。”然明年夏，當佐海西幕矣，吾當就訪於黃岡也。及明年，果佐幕到黃岡。數日，義果來，曰：“吾言徵也耶？”余奇之，曰：“噫！世人之信卜喜卜，皆坐於此也。”義又言某年吉，某年凶，某某年爲大藩，爲帥臣，爲近密卿貳，歷歷甚悉。余曰：“吾之前途，吾忖之熟矣。吾任天任命者也，天與命賦於吾，則雖非汝預言之，吾可享此也。不然，則雖曰壽如衛武公，貴且富如周公，吾不之信也。”旁有亢者趙君曰：“古有君相不言命之訓，義言君當相，則冥其不言命也。”余曰：“否！否！書曰：我生不有命在天。使此語出於堯、舜、夔、皐，則誠可謂喪邦之言也。若出於阮籍、陶潛之口，則人必謂之達生也，謂之樂天知命也。余散誕於時，不敢企夔、皐之業，而阮籍之放，陶潛之曠，庶幾與我同調，則雖曰不有命在天也，亦可乎哉？”因謔笑而止。光義乞以斯語文其室，遂載之牘而歸之（《惺所覆瓿稿》卷七》）\n《蓀谷山人傳》：蓀谷山人李達，字益之，雙梅堂李詹之後。其母賤，不能用於世，居於原州，蓀谷以自號也。達少時，於書無所不讀，綴文甚富。爲漢吏學官，有不合，棄去之。從崔孤竹慶昌、白玉峰光勳遊，相得歡甚，結詩社。達方法蘇長公，得其髓，一操筆輒寫數百篇，皆穠贍可詠。一日，思菴相謂達曰：詩道當以爲唐爲正，子瞻雖豪放，已落第二義也。遂抽架上太白樂府歌吟、王孟近體以示之。達矍然知正法之在是，遂盡捐故學，歸舊所隱蓀谷之莊，取文選、太白及盛唐十二家、劉隨州、韋左史曁伯謙唐音，伏而誦之，夜以繼晷，膝不離坐席，凡五年。怳然若有悟，試發之詩，則語甚清切，一洗舊日態。即倣諸家體而作長短篇及律絕句，鍛字聲，揣律摩，有不當於度，則月竄而歲改之，凡著十餘篇。乃出而詠之諸公間，諸公嗟異之，崔、白皆以爲不可及，而霽峰、荷谷一代名爲詩者，皆推以爲盛唐。其詩清新雅麗，高者出入王、孟、高、岑，而下不失劉、錢之韻，自羅麗以下，爲唐詩者皆莫及焉。寔思菴鼓舞之力，而其陳涉之啓漢高乎！達以是名動東國，貴之而捨其爲人，稱譽不替者，詞林三四鉅公也。而俗人之憎嫉者，比肩林立，屢加以汚衊，置之刑網，卒莫能殺而奪其名也。達貌不雅，性且蕩不檢，又習俗禮，以此忤於時。而善談今古及山水佳致，喜酒，能晉人書。其中空洞無封畛，不事產業，人或以此愛之。平生無著身地，流離乞食於四方，人多賤之，窮厄以老，信乎坐其詩也。然其身困而不朽者存，豈肯以一時富貴易此名也！所著殆失盡，不佞粹爲四卷以傳云。\n外史氏曰：朱太史之蕃嘗觀達詩，讀至漫浪舞歌，擊節嗟，嘗曰：斯作去太白亦何遠乎！權石洲韠見其斑竹怨，曰：置之青蓮集中，具眼者不易辨也。此二人者，豈妄言者耶！噫，達之詩信奇矣哉！（《惺所覆瓿稿》卷八》）\n《答崔汾陰書》：郊外握別，情厚款勤，追思晤語，不敢暫忘。到州十三日，邸吏以京報及手劄致之，則審於五月初六日以台劾見罷，不覺失笑。先君子宰是府十三日而遞，不肖又如是，此殆真宰擺弄，夫豈人謀。僕畸於世，以爲死生得喪不足芥滯於心，稍從老佛者流，托以自延。旣久，不覺沈潛，尤好竺典。觀其達見，峽決河潰，而文字惝怳杳冥，如飛龍乘雲，莫辨其尾鬐爪介，讀之渺然，神遊八極之表。常以謂不讀此書，幾乎虛過一生，參尋硏究，洞盡底蘊，則心性自然明了，若有所悟。時取少所學四子、濂、洛之說，較其說心性處，異同之見，真僞相經，辨析論騭，頗有自得。至著書以明其趣，所謂佞佛，似必指此也。僕見忤當世，屢以汚衊見劾，不動一毫，豈肯以此而傷吾神乎？况與郭公同入諫書，所謂李、杜齊名，死又何恨者也。兄與大中、德甫初欲通顯路者，毋乃不料事機耶？黃綬不容，而乃許玉堂天上乎？未久當抵輦下，握手以旣，潦不盡。（《惺所覆瓿稿》卷十》）\n《批點唐音跋》：元襄城楊伯謙氏選唐詩，分始、正、遺三品，命曰《唐音》，談藝者爲之右祖。吳郡顧東橋璘氏又爲之評點，海內士無不尊尙之，爲嗃矢矣。二公之功，亦勤乎哉！然伯謙之分正音遺響，已甚無稽，華玉又棄擲不批，是正音數編，足以盡唐人詩耶？如沈雲卿、王少伯、高達夫之作，互見於遺響，是數公之什，其不及於張、王、許、李乎？不然，顧則尤聵聵矣。余壬午藏得此本，時年幼不辨得失，手而詋者殆十年餘，失於兵燹，每思之而不可得。客歲有人購自燕市，遺余展玩，則如見少日親交面，意甚歡，不忍釋去，特以未及遺響爲恨耳。其批語或透窽處，或㘈不通處，或明概或晦，而去就頗不失體，其用功之不怠，概可見矣。以故人面孔，故挾而不捨云。（《惺所覆瓿稿》卷十三》）\n《題溫李艶體後》：右溫李艶體一卷，乃唐溫飛卿、南唐後主李煜之著詞也。詞源於太白，而至飛卿篇什始盛，其辭促而麗，後主變而稍暢，其辭巧婉，俱爲詞家三味。逮宋歐、晏、秦、黃，流艶昌大者勝之，而崝峭則當少讓焉。余在遼山，夏月民事簡，輒採二家詞合三十九首爲一帙，倩石峰書之，藏巾衍中。異日歸田，攜酒徒憑高按歌，要亦不可無此。（《惺所覆瓿稿》卷十三》）\n《三先生贊并引》：李太白\n軒軒霞舉，真謫仙人。一斗百篇，風雨鬼神。宮錦非華，夜郞非恥。萬古光明，如月在水。（《惺所覆瓿稿》卷十四》）\n《列仙贊并引》：弇州王元美所輯列仙傳，余從獻甫許謁見真本，其模寫鋟刻之工，極其精妙，真希代之玩也。余旣卒業，倩工揀其尤異者，移于絹素，以彩飾之，係以贊辭，時觀之以釋懷仙之念云。\n峨岷橫雲，太白臨秋。子有仙才，非謫乃遊。蒼蝸蜿蜿，錦袍盤鵑。萬里滄波，一天明月。李白（《惺所覆瓿稿》卷十四》）\n《與林子昇庚子三月》：昨夜，君小娘來唱江南曲，纍纍如貫珠，聽之忘倦，擊節以和，頓足起舞。殊不知天地之寬，不恨我不見古人，所恨古人不見我也。一座俱以兄不在席爲嘅。金華天上，亦念李白酒樓否？（《惺所覆瓿稿》卷二十一》）\n《與閔叔正戊申十二月名仁佶》：愁歇院神詠李白贊，舍兄亦不之信，決在君口，爲我速來証之。一則解吾妄言之咎，一則破骨肉不信相之情，二者係君一行矣。被衆姪之窘，計無所出，委奚以邀。（《惺所覆瓿稿》卷二十一）\n我朝詩至宣廟朝大備。盧蘇齋得杜法，而黃芝川代興；崔、白法唐，而李益之闡其流；吾亡兄歌行似太白，姊氏詩恰入盛唐；其後權汝章晚出，力追前賢，可與容齋相肩隨之。猗歟盛哉！（《惺所覆瓿稿》卷二十五《惺叟詩話》）\n本朝詩學以蘇、黃爲主，雖景濂大儒亦墮其窠臼，其餘鳴於世者率啜其糟粕，以造腐牌坊語，讀之可厭。盛唐之音泯抿無聞。梅月堂詩清邁脫俗，然天才逸蕩，自去雕飾，或不經意率然而成者多，故間有駁雜處，終非正始之音。忘軒李胄之之詩沈著老蒼，仲氏以爲近於大歷、貞元，然自是蘇杜中來，大體不純。沖庵則清壯奇麗，可謂作家；而生語疊語頗多。厥後無有起頹者。隆慶、萬曆間，崔嘉運、白彰卿、李益之輩，始攻開元之學。黽勉精華，欲逮古人，然骨格不完，綺靡太甚。置諸許、李間，便覺傖夫面目，乃欲使之奪李白、摩詰位耶？雖然，由是學者知有唐風，則三人之功，亦不可掩矣！”（《鶴山樵談》）\n仲氏詩初學東坡，故典實穩熟。及選湖堂，熟讀《唐詩品彙》，詩始清健。晚年謫甲山，持李白詩一部以自隨，故謫還之詩，深得天仙之語。長篇短韻驅駕氣勢。李益之嘗曰：“讀美叔學士詩，若見空中散花！”仲氏不幸早世，未施長轡，遺文散落不能收拾。及壬辰之變，無暇搜出，並付之兵火。終天之慟，曷有其極！余卜居鏡湖，驚悸初定，試憶所嘗誦念，則僅五百餘篇。欲寫以傳世，以期不朽，然亦泰山之一毫芒爾。（《鶴山樵談》）\n姊氏詩文俱出天成，喜作遊仙詩，詩語皆清冷，非煙火食之人可到也。文出崛奇，四六最佳，《白玉樓上樑文》傳於世。仲氏嘗曰：“景樊之才，不可學而能也！大都太白、長吉之遺音也。”嗚呼！生而不和於琴瑟，死則不免於絕祀，毀壁之慟曷有極？（《鶴山樵談》）\n洪德公《蓬萊楓嶽歌》，仲氏晨夕吟一遍，擊節歎賞。其詩從太白《天姥吟》中來，而縱橫抑揚，無一字塵垢態。《飯筒投水詞》《沂澤謠》等作，皆豪放有氣力，而律絕差不及長篇，文亦簡嚴。《雲賦》《擊毬賦》等作，楊蓬萊大加歆艷曰：“可與司馬長卿頡頏於千載之下也”。（《鶴山樵談》）\n仲氏論學文章：須要熟讀韓文，先立門戶；次讀《左氏》，以致簡潔；次讀《戰國策》，以肆縱橫；次讀《莊子》，以究出沒；《韓非》《呂覽》，以暢支流；《考工》《檀弓》，以約志氣；最要熟看《太史公》，以張其橫放傑出之態。爲詩則先讀《唐音》，次讀李白，蘇、杜則取才而已。（《鶴山樵談》）\n明人以詩鳴者，何大復景明、李崆峒夢陽，人比之李、杜。一時稱能者，邊華泉貢、徐博士禎卿、孫太白一元、王檢討九思，何、李之長篇七律具善近古。李于鱗、王元美亦稱二大家，而吳國倫、徐中行、張佳胤、王世懋、李世芳、謝榛、黎民表、張九一等，皆並驅爭先。我國金季昷、金悅卿、朴仲說、李擇之、金元沖、鄭雲卿、盧寡悔等製作雖不及何李、王、李，而豈有媿於吳、許以下人邪？然不能與七子周旋中原，是可恨也！（《鶴山樵談》）"
  },
  {
    "type": "poet_entry",
    "poet_name": "權韠",
    "poet_background": "權韠（1569-1612），字汝章,號石洲。和李安訥並稱爲“穆陵盛世”兩大名家。今存《石洲集》。",
    "poems": "《石洲集序》（張維撰）：詩，天機也。鳴於聲，華於色澤，清濁雅俗，出乎自然。聲與色可爲也，天機之妙不可爲也。如以聲色而已矣，顛冥之徒可以假彭澤之韻，齷齪之夫可以效青蓮之語，肖之則優，擬之則僭。夫何故？無其真故也。真者何？非天機之謂乎！世之人以詩觀詩，不以人觀詩。若然者，豈唯不得其人，并與其詩而失之，詩可易言乎哉！石洲之詩，談者謂百年來所未有，此固以詩論也，乃余實得其人焉。余生後公幾二十年，弱冠幸得從公遊，爲人廣顙哆口，疏眉目，貌偉而氣豪，言論磊落動人，間雜詼謔。性酷嗜酒，酒後語益放，傲睨吟嘯，風神散朗，即不待操紙落筆，而凡形於口吻，動於眉睫，無非詩也者。及其章成也，情境妥適，律呂諧協，蓋無往而非天機之流動也。公雖以詩酒自放，然天資甚高，內行甚飭，讀濂洛諸書，見解通明，雖老師宿儒，無以遠過之。宣廟聞其名，命進所爲詩，大加稱賞，至以布衣佐儐使，光海政亂，屢以危言忤權貴，竟中蜚語，坐詩案以死。及今上踐阼，命贈某官，以伸直道。完山尹洪公靌始鋟公遺稿，刻成，屬余序之。余結髮知慕公，嘗得一言奬許，至今未敢忘也。序卷之託，又何可辭。噫！公以豪傑之資，用志不分，專發之於詩，然其遇於世也，只一當華使而已，奇禍之憯，竟亦繇是致焉。不知天之畀公絕藝，榮之歟？抑禍之歟？乃今遺集之行，出於禍釁之餘，殘膏賸馥，將沾被寰中，其視富貴而名磨滅者，得失何如哉！逝者而有知，亦足以自慰矣，悲夫！崇禎壬申春日，德水張維謹序。（《石洲集序》）\n《秋懷戲效李白》：白露下蒹葭，水國知新秋。天虛遠山淨，地迥寒江流。美人隔南浦，日夕令人愁。相思屬涼夜，片月生西樓。（《石洲集》卷一）\n《走筆謝申質夫朴惠鷄》：君家物色似屍鄕，赤幘喧呼滿阡陌。去年從君得孤雄，熟視方知不是木。至今茅簷風雨曉，夢罷隔窗聞喔喔。豈但盥櫛事父母，更以利善分舜跖。昨日又惠一隻雌，定知獨陽難化育。人言此物合養老，况乃天生備五德。從今飽喫錦帶羹，飣餖肯復供藜藿。不許小奴縛向市，恨無稚子催成柵。翰林得鷴報以詩，右軍換鵝曾費墨。故用再拜謝君嘉，題此寄去君應噱。（《石洲集》卷二）\n《蓮》：蓮，蓮，葉大花娟。冒綠水，濯清漣。香凝曉露，彩惹朝煙。動處覺魚戲，靜時宜鷺眠。最愛涼侵玉斝，更憐色照華筵。風翻翠蓋欹還整，雨瀉明珠淬卻圓。周茂叔解比於君子，李謫仙曾語其天然。不關江上羅裙花似頰，遮莫峰頭玉井藕如船。吾將製爲裳衣，離塵去俗，獨與滄波明月，恣意周旋。\n附識\n植物之中，枝葉可愛者二：曰松，曰竹；花可愛者二：曰梅，曰菊；花葉俱可愛者一：曰蓮。余平生酷愛此五者，偶演李白三五七言，自一言至十言而止，成五篇。略敍佳致，兼用自託，非敢描寫形色，以求奇語也。己亥閏四月十四日，石洲懶隱志。（《石洲集》卷八）\n《送丁內翰希慄還朝》：謫仙才調鶴天寒，早上丹霄整羽翰。暫守竹書留下邑，卻隨春色向長安。清樽謔浪風流極，虛館逢迎禮數寬。此日可堪雲雨散，直愁無計駐征鞍。（《石洲別集》卷一）"
  },
  {
    "type": "poet_entry",
    "poet_name": "鄭蘊",
    "poet_background": "鄭蘊（1569-1641），字輝遠，號桐溪、鼓鼓子。光海君二年（1610）文科及第。歷任大司憲等職。今存《桐溪集》。",
    "poems": "《三月十二夜白虹貫月》：李白昔停杯，問月何時來。我今異乎是，昨夜何逢災。冷氣貫陰精，厥咎安在哉。問之月不應，我心益悲哀。雖然及其更，光明依舊開。我願聖主心，警懼無疑猜。此時益修政，災轉爲祥媒。小臣亦有爲，撰頌歌崔嵬。（《桐溪集》卷一）\n《輓詩》（李溟撰）：壁立看千仞，平生直道行。忘身扶社稷，瀝血犯雷霆。竄逐三危險，彝倫萬古明。何神不救護，惟帝鑑忠誠。蔚啓亨嘉會，優承拔擢榮。蒼黃扈大駕，慷慨守孤城。主辱思臣死，時危覺命輕。疏慵元寡合，肝膽獨相傾。半世同心跡，窮途若弟兄。范張深結契，李杜愧齊名。奄隔人間面，將期地下迎。東韓收正氣，北漠振風聲。卻憶升堂拜，應多托後情。腰間佩刀在，無復贈離亭。（《桐溪續集》卷二）"
  },
  {
    "type": "poet_entry",
    "poet_name": "李民宬",
    "poet_background": "李民宬（1570-1629），字寬甫，號敬亭。宣祖三十年（1597）文科及第。歷任成均館司成等職。兩次出使明朝。今存《敬亭集》。",
    "poems": "《贈送李立之赴長興》：東方能詩有幾家，正聲微茫雅頌廢。牧隱晩出益齋門，製作汪涵宗一代。詞林根柢有所恃，遂回狂瀾障橫潰。京山陶公又挺出，亦與老牧相追配。中間遼闊繼者誰，後生骨氣萬不逮。今之司藝李先生，早有詩名近前輩。清新殊不減唐人，下視蘇門覯與耒。生雖孤陋無所知，亦嘗追隨承謦欬。稱人之美求悅己，洵亦不能爲此態。請言詩義所權輿，備述作者分向背。人之生也情亦具，發於外者由感內。心之所志有正邪，爲文不能無醇纇。四言之作起何代，皐陶與帝歌賡載。仲尼編詩首關雎，列國之風始鄘邶。終然一言蔽三百，曰思無邪垂聖誨。騷人哀怨詩亡後，古風已矣今難再。建安諸子去未遠，文質勝弊非一概。自從沈謝主音韻，綺靡錯綜如藻繢。宮羽相宣浮又切，節奏煩促何瑣碎。淵明沖澹獨可宗，一點靈丹起痿癈。梁陳淫艶不足道，抽黃嫓白貪偶對。聲音自是與政通，文運否塞盲而晦。唐興李杜首一變，黃鍾大鏞鳴時乂。秋霄泬㵳竦金莖，玉露無聲浮沆瀣。連峰斷嶺勢緜亘，培螻不階瞻嵩岱。後人方圓不敢加，殘膏䞉馥霑假貸。退之才雄效衆體，郊也劌目島神賽。晩唐湊砌格甚卑，清濁短長無可愛。黃陳並肩蘇長公，璀璨組璣盈幾㻗。鋪陳簡邃有法度，譬諸古器猶鼒鼐。長楸落日試天步，始信過都始歷塊。諸家與奪未爲公，癡兒說夢徒憒憒。文章之變止於此，歷泝源流終感慨。東人習氣最難脫，爛熳娥眉施粉黛。往往述作充棟宇，小者不下盈篋袋。紛紛偸取口中珠，點染骨角混玳瑁。優曇一出豈無人，升堂大雅知誰在。雖然組織奪天巧，若論天趣殊昧昧。今猶視古不可及，後復追今應叵耐。看君麗藻出天才，自然錦繡具肝肺。筆端精寫各有態，宛轉閨情與邊塞。不假鉛朱已動人，傾城獨立延年妹。省僚喜得何水曹，力爲騷壇薙蕪穢。邇來風雨厄蘇端，鄙吝未湔波汪濊。玉堂金馬更待誰，一麾出作冠山倅。吾聞此邑全盛日，人物騈闐擁闤闠。亂後誅求不改轍，流冗未還須勞徠。但恐豪奪未易戢，出言嗷嗷與吾悖。願先輕徑民力寬，葑田日闢農功艾。桑枝麥穗不足謠，四境環聞殷鳴吠。蛇蚪結蟠秔稌熟，事神治人無禍悔。江山助發筆氣遒，詩鋒不待勤砥淬。海涯草木蟲魚類，狀出怪奇勞吟喙。有時鬱積形怨刺，聊舒憂愁悲憤愾。忽然得喪俱兩忘，要自胸中無滯礙。早晩乘傳歷貴部，卸鞍竹屋煩蛙菜。風雲變化指顧間，堂堂筆陣驅前隊。填然鼓之盈不竭，猛氣直欲夷所憝。縛束蛟龍驅虎豹，赤手安用摐矛鐓。靡旌摩壘賈餘勇，未決懸胄與獲鎧。左執鞭弭右屬鞬，與君周旋三舍退。終持一鏃不忍發，主盟詞壇期共戴。倒傾鮫室散明珠，所得奚啻百朋賚。頡頏高舉抉雲漢，翺翔乞君青霞佩。勸君此後慎勿疏，遞寄詩筒能屢每。五馬駸駸不暫駐，落景蒼茫下荒埭。四方上下竟乖張，回首悠悠我里痗。更慕古人贈與處，臨行不覺煩重誶。此道由來不殖落，如要食實根須漑。歲月晼晩能幾何，枝葉峻茂吾將刈。（《敬亭集》卷一）\n《歷下亭憶李北海杜少陵》：自古濟南韻士多，何年歷下散鳴珂。泰山或墮長淮竭，李杜雄名定不磨。（《敬亭集》卷六）\n《次李青蓮尋陽紫極宮感秋作》：陶令歸去來，猶存三徑竹。東籬菊亦鮮，采采動盈掬。入室引壺觴，自酌還宜獨。清風羲皇人，頹然窗下宿。但取今日樂，明日安敢卜。來者猶可追，迷途不遠復。至道澹若虛，小器盈輒覆。君看蘧瑗化，爲仁亦在熟。（《敬亭集》卷九）\n《送金正字景徵省謁西京序》：詩三百十一篇，其言有善有惡，未必皆正，而夫子斷以“思無邪”之一言，何也？夫詩以言志，其善者足以感發其善心，惡者足以懲創其逸志，要不失性情之正。是三字者，實《三百篇》之大旨也。當時列國有採詩之官，而大師氏職之，於以考風俗之美惡、政治之得失焉。其所採之多，宜倍蓰於此。又逸詩之雜出於傳記者，不爲不多，而刪而不錄，則聖人之去取，可謂嚴矣。苟其合於勸戒，則不以鄭衛之靡、曹鄶之細而略之也，故邵子云“刪後無詩”。而“唐後無詩”之說，又出於後賢。然執三字而考其嚮倍，則瑜瑕自難掩矣。至王介甫之評次，以杜甫爲第一，李白居第四。元稹亦謂李不能窺杜藩籬，惟韓子則不然，卓然以李、杜爲首。今讀其詩而究其趣，則非直宏其辭、葩其句，馳騁乎藝圃也。惟以損益文質，折衷刪述，羽翼乎斯道爾。以此而求諸唐、宋之名家者，所造雖不同，各以其才之相近者而自成一家，譬諸櫨梨橘柚，甜酸雖殊，而皆可於口也，余持此論久矣。往在都下，聞某工唐體，某善選體，就扣其有則魯莽矣。其質而不俚、華而不浮者，百無一焉，况論其性情之正哉？姑聽其所談，則橫駕李、杜之上，而蘇、黃以下輒羞稱之，可謂高矣。然世以爲知言，余不能無惑焉。退而取古人之作而讀之，以質諸《三百篇》之歸，則班班有不可誣者，余默而識之矣。去年冬，適忝玉堂，始與先輩同直，嘗夜談詩，其見與吾合，余躍然不覺膝之屢前也。仍誦其所作，清新圓熟，正所謂不俚不浮者也，駸駸乎古人之步驟者也，况其進而未已者耶？余於是益信吾見之不謬，而恨其相偶之晩也。自是往來綢繆，唱酬之篇盈什，而止韻以“磋”字者，取《衛風》“切磋”之義也。夫旣切而復磋之，益致其精，則學問之能事，而希聖希賢之功，亶在於是，詩不足言矣。吾子宜息乎其已能，而益求其未至也。歲二月初吉，將往西都，省大夫人起居於令伯任所，請贐於余。余謂詩之本義，在於厚人倫。今子之行也，詠南陔之蘭，賦北堂之設。棠陰棣鄂，輝映春城。君寵母恩，并深江海。戲以綵雛，其樂愉愉。吹以壎箎，其樂怡怡。和平之發於聲音者，尤得其性情之正，歸必傾囊見屬焉。餘之躍然者，將屢再而不一也，抑念觀察公深於雅者，而採謠其職也，幸以鄙言，質而辱敎之。（《敬亭集》卷十三）"
  },
  {
    "type": "poet_entry",
    "poet_name": "金尚憲",
    "poet_background": "金尚憲（1570-1652），字叔度，號清陰、石室山人、西澗老人。謚號文正。被時人譽爲朝鮮文天祥。宣祖二十九年（1596）文科及第。歷任校理、應教、直提學、同副承旨等職。今存《清陰集》等。",
    "poems": "《朝天錄序》（李康先撰）：蓋聞奉皇華之使者，嘗有有懷靡及之心，以故爰諏諮度，即其所歷之境地，所遇之情形，山川城郭，無不可發爲文章，而煥其志氣。要以厪上國之思，懷耿光之想，而寔與於冠裳玉帛之會者，蓋難其人。方今聖天子在上，運正當午，文泉甫壯，凡夫楮卿墨客，與夫騷人羽士，一吟一詠，無不足以翔洽大化，鼓吹休明。頃有朝鮮使君金，偶出其所著《朝天錄》閱之，識趣高邁，襟懷寥廓，有工部之深思，而不湮於排鬱；有謫仙之瀟灑，而不流於狂肆；有五柳之澹蕩，而不淪於寂寞。至其音律之鏗鏘，對偶之金石，大有聲振林木，響遏行雲之致，其所以鼓吹我文明之化，而光寵其主之休命者，豈淺鮮哉！余故樂爲之敍，益以見聖世維新之治，窮荒絕域，舉爲聲名文物之鄕，而况隷在屬國之下者乎！他日重譯之朝，餘當以是編爲券。天啓丁卯歲仲春日禮部署部事左侍郞兼翰林院侍讀學士李康先書於嘉樹軒之署中。（《清陰集序》）\n《丁亥七月夢作》：千里炎程一日迴，冰漿快倒瑪瑙杯。座中八九同行客，最是分明李白才。（《清陰集》卷三）\n《送謝恩使韓昌君李養源丈二首○名慶涵》其二：名家奕奕數韓山，牧老高風未可攀。忠義驪江堅一節，文章鯨海動三韓。青蓮再世符神夢，紫氣千年接故關。趾美令孫心所仰，暮途離別重盤桓。（《清陰集》卷六）\n《次東淮申君奭所示李白紫極宮韻》：端居感時節，晩步隨輕竹。濯手弄明月，清光不可掬。美景雖在眼，孤懷類惸獨。重淵有潛鱗，高柯有夕宿。念茲非吾徒，誰爲良夜卜。緬懷千古人，淳風邈難復。賢哲故隱淪，富貴多翻覆。寄語邯鄲客，莫待黃梁熟。（《清陰集》卷八）\n《發登州留別吳晴川》：會稽山水秀而清，清淑之氣鍾豪英。中有玉立晴川翁，長身白眉仍青瞳。意氣崢嶸隘區宇，才華俊逸淩徐庾。漢代相如差可伍，燕家郭隗何須數。金臺已墟梁苑空，萬里飄飄客遼東。遼東城入犬羊天，避地東牟又三年。他鄕爲客風俗薄，故國思歸音信隔。篋裏詩篇富恒溢，床頭酒錢貧屢缺。世上不乏有心人，一朝契合如有神。三韓使節蓬萊島，傾蓋論交一傾倒。把君之袂執君手，爲君沽酒向君壽。君不見東京名士梁伯鸞，棲棲廡下飢且寒。君不見四海文章李謫仙，白首長歌行路難。當時富貴誰記某，獨有斯人名不朽。請君盡醉掃苛禮，人生落地皆兄弟。明朝別後燕山道，黃葉白雲愁欲老。（《清陰集》卷九）\n《華不注山在濟南府東北十里》：我吟謫仙詩上語，夢想茲山幾年所。一朝忽然身到此，是耶非耶疑夢裏。蓮花獨秀大野中，解道綠翠如芙蓉。謫仙去後三千載，山色久屬滄溟翁。我來溟翁已無在，怊悵英豪不相待。人生過鳥天地長，有此宇宙山不改。爲向山靈酹一杯，海雨颯颯天風來。（《清陰集》卷九）\n《超然臺》：尋春遠客傍山來，落日停驂訪古臺。飛出海中鼇戴立，登臨磨上蟻旋迴。清江翠峽雲雷轉，細草新花錦繡裁。二水三山難寫處，令人更憶謫仙才。（《清陰集》卷十）\n《雜詠七首復答曹侍御》其四：拾遺夔州作，翰林豳谷歌。何如老阮籍，淥水揚洪波。（《清陰集》卷十一）\n《復用詠茶韻謝崔賓客送酒名惠吉》：李白詩中詠鬱金，蘭陵美味幾傾心。多情喜有崔賓客，分餉黃沙雪夜斟。（《清陰集》卷十一）\n《群玉所記》：清陰居士有章數十枚，欹劂次玉，纍纍滿函，燦然爛然，巾之襲之，閣之於金臺之山，石室之內，命曰群玉之所。居士性朴拙，平生無玩好，無藏畜，獨於此嗜之，若淫者之好好色，雖有他好，不與易也。每章隨質異形，隨形異篆，隨篆異勢，異有不異，同有不同，方以盡矩，員以盡規，長者欲其狹而細，大者欲其莊而儼，瘦不失之疏，豐不失之密，曲而不畔於直，奇而不害於正，皆法也。依形肖貌，各有題品，疵美具著，瑕瑜不掩。常遇晴簷暖日，掃席拂幾，陳列左右，摩挲手弄，真藝苑之清玩，文房之秘珍也。其一曰某印者，居士姓名也，厥形方，厥篆錯，厥畫陽，四字之中，三字大，一字細，而狀類之玄，有地道變盈流謙之象。次曰叔度者，居士字也，厥形同上，厥書大篆，厥畫陰，古而不華，如董江都，學問非不純正，而少精采。曰清陰者，居士號也，方形也，玉筯也，陽畫也，其象如二童子綴耦，間植玉戚，周庠舞勺，幼儀可觀。曰兩朝經筵近臣者，其形方而袤，與上同，篆也，陽也，資狀端正，如霍子孟，進止有常，不失尺寸。曰明哲保身者，變倒薤法也，方也，陽也，幽姿帶露，如鮫女泣別，點點成珠。曰萬頃陂水者，蚪蚪也，錯也，方也，陽也。首尾相衘，橫亘不斷，如河出崑崙，貫中國而入于海。曰太白山人者，形方也。篆，上方也。畫，陰畫也。陰體豐而極肥，陽界微而僅辨，宛然素質，如楊子雲閉門草玄，終歸尙白。曰住世道人者，變小篆也，陽也。形與上同，疏爽正直，如骨鯁之士，惡圓喜方。曰閑居有味者，大篆也，陽畫也。形與上同，體胖色腴，如道德和順充實，而有光輝之美。曰正坐看書者，陽之極細，爲碧落者也。一循古法，不雜新奇，如孟子論王道，世俗謂之迂闊。曰翠庭者，鳥跡而陽者也。綽約妍媚，而鋒鋩凜然，如孫夫人帳下，茜裙雪鍔。曰松柏堂者，重陽成畫，是謂刻符者也。其外則滿，其中則空，如老氏之役，虛心而實腹者。曰一釣舟者，兩儀體也。陰變欲陽，陽變欲陰，若有若無，如雷音設敎，似空非空。曰白鷗沙者，雜體也，陽也。恢奇卓詭，迥拔常倫，如曾點氣象，鳳翔千仞。曰江山之助者，陽也，形小者也。字字豪爽，如李供奉長不滿七尺，而仙風道骨，有淩霄漢出宇宙之氣。曰一塵不到處者，形與上六者同方，而以大間小，錯也，陽也。旁四字極細密，中一字奇崛非常，如海賈鐵網中七尺珊瑚樹，曰無俗軒竹映琴書者，形一圜。字七陽，圜爲乾象，七爲斗數，如北斗懸空，斟酌元氣，曰岳北道人雲壑裏者，形外天內地。字陽包陰，出奇破體，如謝幼輿縱意適情，不拘繩檢，曰清風滿室，左右竹林者，書同也，錯同也。形方而長，尊陽嫐於卑陰，如謝太傅雙攜婉娩，清標雅操，不嫌風流，曰再鳴以文，賜暇東湖者，一體分形，上陽下陰，長之類也。天先於地，柔承乎剛，如子都少君共一鹿車，清苦之節，溫和之容，見者悅慕，曰有恆齋，曰風雅遺音，曰自是一王法，曰隔千里共明月，如此者凡八九枚。字皆瘦，形皆長，如錢樞密廷諍獨立不去。又有一古器，不知何名，上安博山，山下有臺，臺有雙股垂而人立，窽識曰焚香默坐，蓋比之盤孟之有銘，而書愈密，畫愈細，如衛武公之自脩，如切如磋，治之已精，而益求其精者也。茲其表表可述者。此外若干枚，個個精好，如入王、謝家，階庭所見，無非芝蘭玉樹，不可殫狀。嗚呼！非盡圖書之妙者，其孰能與論於此乎？聊記之，與同好者共之。（《清陰集》卷三十八）"
  },
  {
    "type": "poet_entry",
    "poet_name": "鄭允穆",
    "poet_background": "鄭允穆（1571-1629），字穆如。號清風、蘆谷。今存《清風子集》。",
    "poems": "《次李白韻》：遠客臥郵館，長夜耿不眠。何不歸蘆谷，腰鎌收石田。我身不自由，怪哉誰使然。仁宅曠於後，義路捨於前。曾聞不義富，於我如浮煙。敬佩聖謨訓，奉之以周旋。莫爲老無知，終歸腐草邊。登臨瀉我懷，落日明寒川。（《清風子集》卷二）"
  },
  {
    "type": "poet_entry",
    "poet_name": "李安訥",
    "poet_background": "李安訥（1571-1637），字子敏，號東岳。宣祖三十二年（1599）文科及第。歷任禮曹、吏曹正郎、禮曹判事、藝文館提學等職。多次出使明朝。今存《東岳集》。",
    "poems": "《詠菊用李太白可歎東籬菊韻》：比竹幽姿正，方松麗質微。露英晨燦燦，霜馥夕菲菲。獨守歲寒操，肯爭春物輝。本來花隱逸，流落好相依。（《東岳集》卷十）\n《白蓮寺秋夜用李太白紫極宮感秋韻李太白，蘇子瞻。俱作此詩。年皆四十九。余今亦四十九。因竊有感。遂次其韻以自志。》：白蓮寺前桐，紫極宮裏竹。萬古一秋聲，夜氣爽堪掬。坐誦諸賢詩，異代共羈獨。露冷草蟲吟，林靜夜鳥宿。吾亦四十九，詎可問太卜。老戒必大費，易貴不遠復。幽情樂閑曠，末路畏傾覆。即欲解綬去，湖鄕晩稻熟。（《東岳集》卷十二）"
  },
  {
    "type": "poet_entry",
    "poet_name": "金奉祖",
    "poet_background": "金奉祖（1572-1630），字孝伯，號鶴湖。光海君五年（1613）文科及第。歷任成均館直講等職。今存《鶴湖集》。",
    "poems": "《寄子時宗戊辰》：書到，知汝及兒輩皆好保眠食，慰慰。但聞汝頗欲讀書，豈不是好消息？但恐傷眼力，且費心神，汝何不念老父之意，而役心勞神於此耶？飽食逸居，無事度日，亦甚不可。須取陶柳五言，李杜長篇及濂洛諸子詩，勿爲趁限貪多，日誦數篇，時時吟詠玩味，則可以陶瀉性靈，發舒精神，豈不爲治眼之一助耶？（《鶴湖集》卷三）"
  },
  {
    "type": "poet_entry",
    "poet_name": "趙纘韓",
    "poet_background": "趙纘韓 (1572-1631 年)，字善述,號玄洲。宣祖三十八年（1605）文科及第。歷任右承旨等職。今存《玄洲集》。",
    "poems": "《次愁陽春賦》：微雨夜過，鳥繞舍而啼春。步屧循階，何芳草滿眼兮愁人? 天暄霽兮卻雲，藹和煦兮含新。惹岸兮如眠，柳共蓋而色鮮。滿聽兮涓涓，石開竇而下泉。蕩漾兮便娟，吹野馬而如煙。魂被惱兮煩冤，倚東風兮茫然。若乃後宮買賦，南冠越吟。花迷故國，鶯亂上林。乍凝睇以延佇，悵揮淚而撫心。心如春兮無極，鬢一夜而霜雪。顧人生非木石兮，孰無感於佳節。 我所思兮幽之都，隔冰雪兮喚無因。彼慘懍之長寒兮，豈陽暉之可親。若春風可卷而吹之兮，我欲暖此幽之人。（《玄洲集》卷十二）"
  },
  {
    "type": "poet_entry",
    "poet_name": "金集",
    "poet_background": "金集（1574-1656），字士剛，號慎獨齋。謚號文敬。歷任禮曹參判、大司憲、吏曹判書等職。今存《慎獨齋全書》等。",
    "poems": "《次曉次李白》：數聲村鷄曉，殘夜人初覺。天開月晦彩，雲卷山呈貌。幽人飽佳趣，清談對舊要。忘形感平生，心肝澹相照。曠然凝道想，始識閒居妙。荊扉掩蒼苔，靜閴無人召。緬懷種桃者，曠世期同調。武陵何處是，桃花向水笑。山家默藏春，咫尺跼遊眺。（《慎獨齋先生遺稿》卷二）\n《次獨坐寓中次李白》：僑居今半世，多病滯邊城。故國軍民望，他鄕鼓角聲。一天何忍戴，率土共含情。聞道王師至，殘胡不足征。（《慎獨齋先生遺稿》卷二）\n《次流離中用謫仙韻》：邊愁羈思共悽悽，故國煙花但鳥啼。何日堯天歌鼓腹，一生耕鑿與民齊。\n又：我生胡獨是棲棲，安分恥爲兒女啼。君子固窮真至訓，戒心今日盍思齊。（《慎獨齋先生遺稿》卷二）"
  },
  {
    "type": "poet_entry",
    "poet_name": "趙希逸",
    "poet_background": "趙希逸（1575-1638），字怡叔，號竹陰。今存《竹陰集》《經史質疑》。",
    "poems": "《次愁陽春賦月課》：萬物煕煕，余獨愁此陽春。氣暖眼醉，何春色如酒之着人。風融融以扇和，木欣欣以爭新。花嚬兮柳眠，媚白日之光鮮。搖颺兮延緣，見綠蘋之涵泉。萋菲兮渺綿，望碧草之和煙。觸時物之芳華，增餘思之紛然。若夫登樓，秦思執珪越吟。騷人澤畔，怨妃竹林。步延佇而矯首，極遠目兮勞心。魂震蕩而不住，若回飆之驚雪。非佳節之感人，人自感乎佳節。駕言出遊兮臨水濱，寫吾憂兮嗟無因。念幽期之莫展，思美人兮不可親。若使春光可挽而留之兮，願余聊與娛夫美人。（《竹陰集》卷一）"
  },
  {
    "type": "poet_entry",
    "poet_name": "高用厚",
    "poet_background": "高用厚（1577-1652），字善行，號晴沙，雅號瑞石。宣祖三十九年（1606）文科及第。歷任禮曹佐郎、南塬府使、高城郡守等職。仁祖八年（1630）作爲冬至使出使明朝，次年回國，留下了記錄當時旅程的《朝天錄》。今存《晴沙集》。",
    "poems": "《對月答李白》：東方自出夜能明，誰對金樽向我傾。萬里清光今似古，一輪陰魄缺還盈。江山得照皆同色，憂樂隨人各異情。爲報謫仙休更問，君身亦是本長庚。（《晴沙集》卷一）"
  },
  {
    "type": "poet_entry",
    "poet_name": "羅茂松",
    "poet_background": "羅茂松（1577-1653），字秀夫，號滄浪、滄洲、晚翠。光海君七年（1615）謁聖試及第，歷任都事等職。今存《滄洲集》。",
    "poems": "《唐拾遺杜甫請得壯士挽天河以洗甲兵》：拔劍擊大荒，期雪蒙塵之恥；洗兵須壯士，敢露挽河之忱。天寶廾年，臣甫再拜，欽功冠仙李，計切苞桑。春四海之秋，重光五葉；雨七月之旱，其蘇萬民。士卒多執冰之閒，昊天有積露之豁。頃緣白鳥啼於門上，因致青螺倦於蜀中。淒涼漢苑之春，深鎖曲江之宮殿；寂寞雲臺之仗，久斷夾城之雷霆。兩京丘墟，忍見銅駝之獨立；三更風雨，澒洞鐵騎之驚塵。畫角萬國城頭，關月三年笛裏。麻鞋跋涉，苦東西南北之人；萍蹤亂離，誠危急存亡之日。孤負崆峒之倚劍，許歸蓬蓽之恩綸；方際二聖之艱虞，遽見一旅之興夏。百年城闕，洞洗蠻海之腥膻；萬里君王，初旋蠶叢之駕馭。咸                                                   陽春樹，已見日月之低；禁城煙花，復隨冠冕之人。春生秋盡，洛陽殿獨存；附鳳攀龍，朔方功無限。十一征無敵天下，雖治湯武之太平；八九年長在兵間，詎堪漢光之苦積。爰念先庚之策，莫如洗甲之謨。孰敢侮予，縱見陰雨之備；兵者凶器，忍看殷血之班。邊封脫兜鍪，積如丘岳；壯士要膂力，挽洗天河。紅波汪洋，電影斜於武庫；赤暈爟爍，霜鋒倒於漢津。銀浦流雲，高掣虹蜺之素彩；金鱗向月，半雜蟾兔之寒光。况今日之良籌，實當世之禁務，軍旅非吾所學也，儒述於我何有哉？縱未投筆請纓，但願修文偃武；欲得五丁之力，擬洗八甲之塵。洗劍條支波，太宗啟萬世之業；放牛桃林野，周武致一怒之安。今豈不然？古有行者，望甲兵已足戒，以自焚干戈，省躬職以猶失，則翼亮貞文德，遵帝道而罔違；朝廷足武臣，屈人兵於不戰。當竊比稷契，緬懷唐虞。傾東海洗乾坤，誓雪馬嵬之憤；將北征問家室，期報鳳翔之恩。 （《滄洲集續集》卷二）"
  },
  {
    "type": "poet_entry",
    "poet_name": "李應禧",
    "poet_background": "李應禧（1579-1651），字子綏，號玉潭。光海君時期，隱居在京畿道果川修理山下。今存《玉潭遺稿》《玉潭詩集》等。",
    "poems": "《奉次三巖古詩韻》：青石漠漠風不磨，白水粼粼光秀澈。我家于此日洗濯，潔身之餘心亦潔。岸深谷密斷俗子，百年心契惟漁社。春山磔磔長紫芝，莫莫高歌和者寡。壺中太古日月長，膴膴原頭不害馬。洗磨莫肯向人前，豈期安石持文雅。朱陳隔屋自成村，月釣雲耕爲此舍。常分魚魯與者疇，日聚飛蚊徒朴野。冰壺玉罍忽一眄，可見清風六合灑。雄鳴豈特擅美句，謫仙少陵風斯下。唐虞世遠寄遐想，琬琰空拋當再夏。優餘卓犖駕王謝，異範高標推屈賈。芝眉成疑屢容接，罄盡真衷非外假。窗前綠玉每相柱，案上黃庭時共把。南金能復靜中寄，綴拾餘光恐見捨。寒兒不識陋態醜，欲與西子爭顔婉。文衡倘得賜勤詮，利器還如出陶冶。然後彬彬質與文，我願爲今私淑者。（《玉潭詩集》）"
  },
  {
    "type": "poet_entry",
    "poet_name": "金堉",
    "poet_background": "金堉（1580-1658），字伯厚，號潛谷、晦靜堂。謚號文貞。仁祖二年（1624）文科及第。歷任領議證等職。曾出使明朝。今存《潛谷遺稿》《潛谷筆談》等。",
    "poems": "《書狀作觀濤詩求和次韻送之》：翩翩驄馬客，詩思如水湧。雲間鷄犬響，謫仙來西隴。長江注不渴，大河流無壅。直欲翻恒碣，還思卷嶓冢。光焰鬼神驚，氣勢兒童恐。有如晉楚戰，顚頡三曲踴。又如鴻門宴，樊噲龍楯擁。波斯列寶肆，炫熀堆珠珙。鄧林積衆材，幽藹楩楠聳。如將百朋錫，不啻千金重。騷壇怯老將，堅守築長甬。毛錐未脫穎，墨卿方磨踵。雖欲出一言，自慚無以奉。三緘戒金口，袖手還如拲。長風刮地起，無計張毛氄。驚波振溟渤，舴艋徒懷悚。一唱發三歎，㬎豁疏煩宂。俊才得之子，決非淪闒䢇。敢同酈生揖，欲效子路拱。他年見摩壘，更願賈餘勇。（《潛谷遺稿》卷一）\n《題宋生民古書畫詩帖三首》其一：白露黃梁熟佐還山後寄，清秋宋玉悲垂白。文章憎命達天末懷李白，顏狀老翁爲贈畢曜。（《潛谷遺稿》卷三）\n《三大家詩全集序》：吾人之生也，稟天地之秀氣，得五行之精華，發於心爲志，言其志爲詩。詩者，與人俱生，其來也遠矣。三皇以前，吾不得以知也。堯、舜之世已有詩，下有《康衢》耕鑿之歌，上有《南風》賡載之歌，皆自性情中流出者也。夏有五子之歌，商有麥秀、採薇，周有雅、頌、國風。詩之作極盛於三代，至春秋作而詩亡。蓋詩有四成者：“立我蒸民”，四言之始；“南風之薰兮”，五言之始；“帝力何有於我哉”，七言之始。謂五言出於蘇、李，七言起於柏梁者，因流波之瀰漫而別其派也。逮至六朝，衆作啁啾，以興體制，傷於沿襲。大雅不作，日就凋耗，李、杜勃興，韓子大振，此爲唐世詩家之宗匠。以之於兵，子美，孫武之兵，堂堂之陣，井井之旗，奇正循環，不戰而屈人兵者也；太白，飛將之兵，勇如快鶻，精貫金石，人莫能測，飄然而無與敵者也；退之，淮陰之兵，將將自遜，多多益善，從風而靡，一勝而定天下者也。古人論詩者，或擬之於聖，或稱之以仙，吾未知果得情境之真。而小子之欲學夫詩者，捨三家無可與計者。韓取其力量，杜取其規模，李取其氣魄，熟讀精思，融會貫通，則可以窺闖其閫闕，而駸駸乎餘韻矣。雖然，所貴乎詩者，陶冶性靈，得其心聲之正，賦之而舒其意，聞之而知所賦者，此詩也。豈吟風詠月之云乎？劌目鉥心之云乎？孔子曰：“《詩》三百，一言以蔽之，曰思無邪”。讀三家詩者，苟於其愛君憂國之誠，脫俗遺世之志，抑邪扶正之意，一於心而無他思，流出而爲歌詠太平之樂章，則興於詩者固在此，而其亦不失乎可與言詩之聖訓也。惟我青丘之詩，實出於九疇、八條之遺化，皇極篇中之韻語，即商頌之正音也。三國以來，作者輩出，無異於中華。不幸金革，書籍散失，囊螢映月之徒，莫或盡其才，余爲之湣然。往年印經書，今又印此而布之洛下，諸生之詠詩者，誠不棄老夫之心，則豈但劘人壘而短其墻而已哉！將瞻仰數仞高而得其門敍，必不至正墻面以立也。諸生勉之哉！著雍閹茂太簇上元，潛谷七十九歲老人敍。（《潛谷遺稿》卷九）"
  },
  {
    "type": "poet_entry",
    "poet_name": "金時讓",
    "poet_background": "金時讓（1581-1643），字子中，號荷潭。謚號忠翼。宣祖三十八年（1605）文科及第。歷任禮曹正郎、兵曹正郎、修撰、校理等職。曾出使明朝。今存《荷潭破寂錄》《荷潭破寂錄》《荷潭集》《涪溪聞記》等。",
    "poems": "文章雖小技，亦關世道污隆。漢之文不及於先秦，唐之文不及於漢，宋之文不及於唐，亦其理宜也。《國風》、二《雅》類皆民間歌謠之詩，氣高辭渾，雖後世大手筆亦不能仿佛者，由氣運之盛衰故也。吾東方僻在一隅，雖曰文獻足徵，比之中華終有怪矣。故成慵齋極論東方文章之美，而終曰：“比之元人尚不及，何敢擬議於唐宋之域乎？”真格言也。今之爲文士之論，余甚惑焉，其言曰：“某至詩勝於李白，某之詩優於杜甫，某也四六可與王、楊并驅，非崔致遠之所可擬也。東方文章到今方盛。”噫！其然歟？余雖不知文章蹊徑，亦知斯言之無稽矣。近日號爲能文之士，類皆輕佻顛妄之人，自許太過，論議之無倫至此。嗚呼！天之將喪斯文邪！（《涪溪紀聞》卷下）"
  },
  {
    "type": "poet_entry",
    "poet_name": "鄭弘溟",
    "poet_background": "鄭弘溟（1582-1650），字子容，號畸庵、三癡。謚號文貞。光海君八年（1616）文科及第。歷任大提學等職。今存《畸庵集》。",
    "poems": "《醉時歌》：君不見開天以來盛文章，李杜崛起龍鳳翔。欲振頹風繼騷雅，再闢草昧開鴻荒。網羅百家窮搜索，啽哢萬類誰爭敵。青天爲紙五老筆，寫出腦中珠萬斛。自從二子朝玉京，宇宙至今空寥廓。遺文散落留人間，爇天光焰彌區寰。千秋誰復知得失，使我一讀空三歎。興來把酒歌嗚嗚，擊節不覺碎玉壺。一欲乘雲恣追逐，傍人笑我爲狂奴。醉題新詩滿粉壁，後來視今猶視昔。（《畸庵集》卷二）\n青蓮、少陵、昌黎三大家，以其篇章浩漫，不合尋摘。其他名家諸作，其詞意涉於華艶，與余病中懷思不相侔擬者，有同聾盲之於聲色，不能分別真境，故亡論美惡，悉置不收。蓋此錄非欲示人，只以余久病亡憀，時或寓目，湔滌煩愗，未必不敵清涼散一服耳。癸未夏，畸翁書於清靖軒。（《大東野乘》卷五十四《畸翁漫筆》）"
  },
  {
    "type": "poet_entry",
    "poet_name": "李植",
    "poet_background": "李植（1584-1647），字汝固，號澤堂。謚號文靖。光海君二年（1610）文科及第。歷任大提學等職。和李延龜、張維、申欽一起並稱爲朝鮮中期四大文章家。今存《澤堂集》等。",
    "poems": "《練光亭玩月用先祖容齋公韻》：百尺城邊水半堤，微瀾瀲瀲畫欄西。孤輪欲上浮雲滅，平楚無垠遠岳低。秋渚賞高才子詠，澄江句合謫仙題。千年冷語何人識，不博清樽醉似泥。（《澤堂集》卷三）\n《秋夜宿乾鳳寺和太白紫極宮韻》：矓矓月掛松，摵摵風敲竹。起行視天宇，明河可手掬。祇園夐無人，永夜堪處獨。雖名小縣尉，自依老禪宿。三山即此境，五畝從玆卜。四十九年非，邦無一日復。身隨隙駟馳，路有前車覆。焉得去蝗螟，丹田看秋熟。是夜。筮解官卜居處。得吉兆故云。○田一作地（《澤堂集》卷五）\n《學詩準的》：《書》曰：“詩言志，歌永言。”《記》曰：“溫柔敦厚，詩之敎也。”此周詩三百篇宗旨也。韓子曰：“詩正而葩”。朱子取之。此詩之體格也。反是，而志尙頗僻流蕩，詞意粗濁險怪，皆詩之外道也。今當以三百篇爲宗主，熟讀而諷詠之，此詩學之本也。\n楚辭，詩之變也，先儒取其忠義懇惻，怨誹而不亂。然屈、賈之外，流而爲楊、馬，宏侈靡麗，去性情遠矣。今當讀誦朱子所選數十篇，爲之羽翼也。\n五言古詩無出漢魏名家，然其近於性情者，《古詩十九首》外，曹三曹、阮籍、郭璞、左太沖、二陸機云、三謝靈運惠連眺詞理圓暢者五六十首，可以抄讀。淵明詩，性情最正，朱子以爲可學，但文字質朴，不可專學，最好者四十餘首抄讀。唐人古詩，不必學陳子昂及王維、孟浩然之作，最好者若干篇，韋應物、柳宗元數十篇，並熟看。\n李白古詩，飄逸難學。杜詩變體，性情詞意，古今爲最。記行及吏別等作，分明可愛者，不可不熟讀摹襲，以爲準的。其大篇如《八哀》等作，非學富才博不可學，亦非詩之正宗，姑舍之。\n律詩非古也，而後世詩人專用是鳴世，而古詩晦矣。今當於平居述懷敍事等作，以五言小篇發之，此則不待習作可效也。日用酬應，則專用律詩，不可已也。然唐以下律詩，百家浩汗，必須精選熟讀，又必多所習作，可以諧適音韻，名世擅場可期也。初唐則沈、宋之流若干篇可以抄覽。盛唐則王、孟、青蓮近於古詩，不可學也。高適、岑參、李頎、崔灝若干篇可觀。所當專精師法者，無過於杜爲先，熟讀吟諷，然其橫逸艱晦之作不可學，專取其精細高邁者以爲準的，然不參以唐律，則自不免隳於宋格。須以韓、柳、韋、錢起、皇甫非一人，竇五竇之類，兩劉數百首參之。長卿詩多抄摹襲其聲色，方爲全美。\n絕句則律詩類也，五言絕則無出右丞王維。同時名作，近於右丞者，略取之。七言絕則初唐不可學，太白以下皆可取。晩唐絕句亦佳。並抄誦數百首，以爲準的。\n七言歌行最難學，才高學淺者，韋、柳、張藉、王建如權石洲所學，庶可企及，然未易學也。李、杜歌行，雄放馳騁，必須健筆博才，可以追躡。然初學之士，學之易於韋、柳諸作，以其詞語平近故也。必不得已，姑學李、杜，參以蘇、黃諸作，以爲準的。\n排律雖當以杜詩爲主，然甚無次第，不可學。學短篇絕妙者，且不易學，須參以韓、柳律，以爲準的。七言排律，古無可法，須從俗酬酢，無過二十韻。\n宋詩雖多大家，非學富不易學，非是正宗不必學。惟兩陳后山簡齋，律詩近於杜律者，時或參看。大明詩惟李崆峒夢陽，善學杜詩，與杜詩參看。\n近代學詩者，或以韓詩爲基，杜詩爲範，此五山、東岳所敎也。石洲雖終學唐律，初亦讀韓，崔孤竹末年，才涸氣萎，亦讀韓詩，吾雖學淺，殊不欲讀韓。旣被諸公勸誘，熟觀一遍，其律絕固唐格也，不妨與杜詩並看。大篇傑作，則乃楊、馬詞賦之換面也。與讀其詩，寧讀楊、馬之爲高也。惟晩學筆退者，抄讀百餘遍，則如敬字之補小學功，容可救急得力。若才學俱贍者，不必匍匐於下乘也。\n余兒時無師友，先讀杜詩，次及黃、蘇、《瀛奎律髓》諸作，習作數千首，路脈已差。然後欲學選詩、《唐音》，而菁華已耗，不能學。又不敢捨杜陵而學唐，故持疑未決。四十以後，得胡元瑞《詩藪》，然後方知學詩不必專門，先學古詩。唐詩歸宿於杜，乃是三百篇、楚辭正脈，故始爲定論。而老不及學，惟以此訓語後進。大抵欲學詩者，不可不看《詩藪》也。（《澤堂集別集》卷十四）"
  },
  {
    "type": "poet_entry",
    "poet_name": "李敬輿",
    "poet_background": "李敬輿（1585-1657），字直夫，號白江，又號鳳岩。謚號文貞。世宗莊憲大王第七代孫。光海君元年（1609）文科及第。歷任司憲府大司憲、領議政等職。今存《白江集》。",
    "poems": "《次李白韻以下在沃州》：星瞻北辰遠，地與南極對。偏邦非域中，况此滄溟外。彈丸着水面，誰云隔衣帶。星分翼軫回，浪接蓬萊會。波撼土疑浮，山擁天失大。臣罪堪鈇鉞，投荒荷仁愛。傍看叢棘高，仰恃蒼穹蓋。何必藏魚腹，依然臥鼇背。玉露炎蒸卷，金風節序代。戀闕勞夢魂，悲秋增感慨。只恨樗散姿，貪榮不知退。（《白江集》卷一）\n《次李白韻詠老人星》：古人求長生，采藥蓬萊島。我來此仙鄕，幸隣南極老。清輝掩朱鳥，瑞色連黃道。相隨波上下，幾看海枯槁。必待三秋見，常敎五雲抱。光輸北辰遠，影入滄溟倒。每與昏爲期，不共日爭早。還期聖人出，已入史臣草。長願玉宇清，夜夜氛翳掃。持此奉明主，千年仰穹昊。（《白江集》卷一）\n《逢故鄕人次李白紫極宮感秋韻》：爾自故鄕來，慇勤問松竹。昨夜夢江南，波添淚一掬。泛湖煙艇孤，霑霜老樹獨。泥巢海燕辭，露渚沙鷗宿。物色昔時同，歸期何日卜。雲蘿咲厚顏，猿鳥怨迷復。魂歸滄溟闊，舟楫恐顛覆。依然一枕上，已覺黃粱熟。（《白江集》卷一）\n《次李白韻詠仲秋月》：大塊運寒暑，更值西風時。仲秋三五月，開雲憶退之。天涯動羈愁，鏡裏驚醜姿。北望蟾輝高，南飛鵲書遲。影滯長沙岸，魂歸皇子陂。追思禍福倚，總爲功名欺。從命始自悔，到此將怨誰。天上露沾桂，庭前霜著梨。貧婦喜夜績，村杵急夜飢。餘輝湧大波，隙光透重籬。鄜州工部句，鄴下謝莊詞。遙連老星彩，似與遷客期。杯浥金波灎，毫揮玉兔宜。爲問清渭上，能照舊臺池。（《白江集》卷一）\n《次李白韻》：無才忝東閣，有罪來南徼。滄海魚龍鬥，白日魑魅嘯。柳川留佳句，蘇齋有遺廟。仙路蓬瀛接，天文翼軫照。雲垂似潑墨，浪高如奔峭。重籬國制嚴，醜狀野人咲。錯莫心幾折，徘徊影相弔。光陰苦易變，倚伏信難料。立朝若鳧雁，在山非虎豹。急流不知退，悔吝自我召。空憐入地近，不敢仰天叫。波喧撼欹枕，棘擁蔽遠眺。遣懷吟詩苦，消愁覺酒妙。閉戶怯新霜，攬鏡減舊貌。逢人有殊音，知己無同調。神州片帆風，漢拏一點嶠。未見彩鵲來，空思巨鼇釣。碧波䧚衣帶，何時泛歸棹。憂患用玉成，先賢垂訓要。庶收桑楡境，得免簡冊誚。（《白江集》卷一）\n《次李白韻悼俞子先》：汲稱漢庭直，傳期商川濟。況樹浴日功，隻手掃氛翳。幾牽至尊裾，無忝相公裔。聲名從此大，藉藉中興際。深識安危幾，獨陳宗社計。彌切明時憂，欲回狂瀾逝。漢文方興化，洛陽謾流涕。擬定千年業，思成一代制。戒切六馬奔，力當萬牛勢。而我托襟期，初從弱冠歲。鷄鶴早同群，鵷鷺晩連袂。君尋谷口耕，余鼓湖上枻。夙抱金矢姿，寧使匏瓜繫。不願青紫榮，相希道義麗。世道有汚隆，人事易衰替。臥病車馬稀，投荒荊棘蔽。春來枉手劄，慰我蠻鄕滯。披腦示情素，提耳荷勉勵。日月曾幾何，流光按白帝。依然昨夜夢，握手終南第。衰容對枯槁，高論聽精詣。那知一夕間，凶聞傳海㵝。心驚怳非真，理遣情還係。所悲國無人，寧論兄若弟。嶙峋檻未緝，失此金作礪。顧瞻聖明朝，誰是邦家衛。空吟殄瘁詩，虛指山河誓。重籬似籠鳥，騎尾同蟬蛻。可憐白首囚，豈若黃壤閉。況復病在床，朝暮人間世。斯須更何恨，泉路百年契。無限天涯淚，呑聲滿老眥。（《白江集》卷一）\n《次李白韻詠懷》：自從作楚囚，節序似電奔。明朝是先忌，今日已黃昏。孝慚養志曾，家如環堵原。傷心海上縶，若旌風中翻。遙知香火夕，稚子應候門。身阻蘋蘩薦，胸煩雲霧屯。重籬限跬步，遠近那堪論。欲結千里夢，已散三閭魂。微誠負如在，寸腸能幾存。况復歲已晏，霜露霑塋墩。衰草馬鬣荒，古樹鳥雀喧。百感集羈懷，欲寫難具言。深省虧子道，沈吟憶禍根。血泣撫孤枕，坐待朝日暾。最怕潮聲急，生憎蟲語繁。北望山河隔，何處是鄕園。客淚灑如泉，卻疑眼有源。（《白江集》卷一）\n《次李白韻》：露洗火雲蒸，氣激金風爽。卻忘荊棘囚，倏起煙霞想。昔在中興初，猥蒙明主奬。含恩思捐軀，臨事常勇往。趙客忘碌碌，堯天望蕩蕩。禁闥亦云幸，岩廊安可仰。早退當急流，歸計在林莽。謝病慚疏決，拾遺愧汲讜。此行甘如薺，何處稅我鞅。唯存湘水魂，回首玉階上。（《白江集》卷一）\n《次李白韻贈山人善文》：杖錫曾北住，湖海又南征。心隨流水靜，跡與浮雲并。楓岳淩雲陟，蓬山汎杯行。三十六名山，只恨隔四明。祝願天下安，害去腦中兵。神京咫尺地，三角揷天橫。中有僧伽寺，勢壓長安城。參禪面空壁，禮佛清磬鳴。我時負笈遊，識汝緇流英。永夜伴書燈，不眠聞舌耕。常勉玄機靜，不屑軒冕榮。所存雖異道，相從卻有情。秉性頗純靜，同舍稱師兄。恨余塵容濁，羨爾秀骨清。別來未云幾，偶然忝科名。縣齋一來屆，跋涉勞遠程。禪門已啓鑰，妙訣到無生。金篦刮迷眼，靈臺息戰爭。中間寂不聞，世道劇紛更。重恢萬物新，布鼓亦雷鳴。豈料蓮花蹤，來尋細柳營。自言避西戎，暫就湖外平。燈前識舊顏，天涯感素誠。經年納旌節，虎鉢棲匡衡。日月今幾何，受玦竄巒荊。彈丸匝重溟，掩戶叢棘縈。無異犴狴牢，有若金鐵嬰。親朋俱掉臂，誰憐陷深坑。厚祿書斷絕，一劄千金輕。跫音亦足喜，况聞咳唾聲。師獨過海來，穴隙倒履迎。相看青滿眼，肯論白添莖。陽山水陸窮，海深波浪驚。潮洲逢太顛，留衣蓋初傾。矧汝卅載舊，杖屨來雷瓊。羈懷賴披霧，夜坐親短檠。語激煙霞興，逸氣淩蓬瀛。羨爾繼祖師，愧我忝公卿。棲空心蕩蕩，失路憂惸惸。更處山水窟，鑿石開華楹。拏山天外出，老星秋後呈。匆匆莫告別，使我鄙吝萌。無嫌枕相連，何妨月屢盈。安知風霆霽，雷雨遍八紘。碧波亭下路，同舟利涉泓。師歸金水洞，我尋鷗鷺盟。兩地非風馬，須訪少微精。（《白江集》卷一）\n《次李白韻》：上林早借枝，窮海作轉蓬。波濤迷極目，魂夢近重瞳。戀闕雲接北，瞻天日生東。身世浮萍上，生涯棘籬中。風土秦關異，悲吟楚臣同。明慚郭有道，醉學王無功。已摧九天翼，難値萬里風。抽白悲潘岳，草玄笑揚雄。自恃聖明主，且任造化翁。身縶看黃鵠，地窄仰蒼穹。自憐微誠切，誰論世事空。莫云心似灰，時復氣吐虹。葵藿性難奪，金石誠可通。物理否還泰，天心仁且公。君看唐子方，終報宋仁宗。（《白江集》卷一）\n《次李白韻贈珍島守》：學劍早成名，執戟衛紫宸。心靜薀奇略，志欲清邊塵。歸來臥草澤，蓑笠潛垂綸。猶能讀三略，不必舉千勻。逐獸供養志，穿揚妙稱神。適當中興際，寧愛八尺身。出關佩墨綬，叱御摧車輪。分憂思撫字，臨事敢逡巡。素履爽貪泉，餘波及涸鱗。南服典海邑，百里回陽春。屢當橫戈日，常思舞彩辰。專城綰銅符，深閨泣羅巾。簡拔更分麾，臨蒞郡名珍。我作澤畔客，受玦此來臻。不是識面舊，相逢傾蓋新。莫道管與鮑，誰云越視秦。非關久要情，特以高義親。彈鋏異客齊，指囷救在陳。哀憐實愈戚，相周豈但隣。於今不足論，在古亦無倫。叢棘心如灰，對君氣似振。曾忝進退地，到此愧知人。徒知昔昏迷，不恨今苦辛。微誠托隨珠，狀志看青蘋。雷雨倘施澤，一洗天池濱。（《白江集》卷一）\n《次李白韻憶耽羅謫客》：青年忝知己，白首保寸心。豈學世利交，庶托道義深。屢解孺子榻，更鼓伯牙琴。樽前我有詩，頭上君無簪。跡阻桃花源，心馳崑崙岑。縣棘困米鹽，席珍稱球琳。時當鴟梟翔，一播鳴鳳音。隻手扶三綱，鴻毛視千金。南荒飄一葉，席海天爲衾。魂歸屋樑月，淚沾秋水襟。十年嶺外客，三湘澤畔吟。天日忽重明，俊乂旁招尋。雷雨蕩無垠，臥龍起淪沈。布衣換青蒲，墨綬專城臨。漁陽麥穗歌，河縣桃李陰。璽書褒異績，豸冠責規箴。汲黯直聲振，朝無邪氣侵。九遷大夫秩，再擢御史任。曳履卿月逼，專席霜威森。疾風知草勁，傾陽識葵忱。時命有大謬，天意誠難諶。雨露變風霜，忠良化孔壬。伊我一摴散，忝作商家霖。含恩若山重，得罪投海潯。瓊雷隔滄溟，兩地如商參。不堪意戀戀，况聞病涔涔。儂亦抱膏肓，怪底存至今。俱是桑楡人，敢冀歸故林。舜海溢恩波，湯網解飛禽。元和運四時，舒慘應酌斟。何當北歸日，並轡驅駸駸。（《白江集》卷一）\n《次李白韻憶李將軍》：憶昔伏波將，大捷鳴梁下。船灰赤壁風，血入滄溟灑。龍驤愧出峽，吉甫慚詠雅。屈指古烈士，誰似將軍者。捐身誓裹革，免冑恥全瓦。歷數中興將，第一功在社。江山遺跡在，弔古泣病賈。（《白江集》卷一）\n《次李白韻憶耽羅客》：夢見耽羅客，枕席卻恨覺。珍重故人心，分明昔時貌。交情看此際，况復是舊要。莫恨滄溟遠，猶回白日照。直節嘆激烈，淺學慚高妙。我甘叢棘囚，君應宣室召。禍福豈須論，死生期同調。所以越滄波，通神對言笑。遙知登漢嶠，舉頭北辰眺（《白江集》卷一）"
  },
  {
    "type": "poet_entry",
    "poet_name": "金延祖",
    "poet_background": "金延祖（1586-1613），字孝錫，號廣麓。光海君四年（1612）文科及第。歷任承正院正字等職。今存《廣麓文集》。",
    "poems": "《次葛峰金丈義精得研韻》：工部文章妙百篇，謫仙一飮空千斗。二公詩酒真一樂，寧怕窮愁欺白首。後來逸軌誰能追，風雅不繼今已久，有美金子騷壇豪，古人典刑今丁寧。飮中清謔露天真，筆下文藻敷春榮。潘陸詩文困陵暴，蘇黃愧死目不暝。近來俗曹輕家雞，嗟子奈被椰榆何。今年一戰卻退奔，有酒不飮還高歌。丈夫所樂不在外，豈以得失爲少多。病來江上故人疏，門掩窮村霜雪早。昨來寄我一篇詩，尚有風流淩賀老，嗟餘跛躄類病鴟，不向胡床看揮掃。珍辭還恐鬼神奪，雷電下取難呵禁。江天夜夜夢相尋，援琴欲奏相思吟。何當一赴煮茗期，同君細話今古心。（《廣麓文集》卷一）"
  },
  {
    "type": "poet_entry",
    "poet_name": "洪翼漢",
    "poet_background": "洪翼漢（1586-1637），字伯升，號花圃。謚號忠正。歷任司憲府掌令等職。和尹集、吳達濟稱爲三學士，在丙子之亂中屬於主戰派。今存《花浦先生朝天航海錄》。",
    "poems": "十八日，己巳：晴。中火牛阜店，宿濰縣北館裏。是日行一百里，所過有營丘舊封，乃姜太公所履，李白詩所謂遂荒營丘東者耶？有晏平仲故里一狐裘三十年者耶？寒亭古驛，寒浞之遺臭，而文舉、甘棠，孔融之流芳歟？濰河橋上，憶淮陰之囊沙，則龍且之魂，此焉何托？（《花浦先生朝天航海錄》卷一）\n二十八日，己卯：晴。早朝，往玄德殿謁虞帝。陟歷山，觀讓畔處。殿取玄德升聞之義，殿內安舜塑像，而南面左右列神禹以下二八諸賢之像。小西有娥皇、女英廟，俱爲塑像，前後侍妾一如宮中儀。殿前西廡下有井，深可十餘丈，覆羃樹碑，題其額曰舜井，無乃浚於謀蓋之日者耶？殿西有歷山書院，扁揭精一堂，取唯精唯一之義，正德年間本府士人等所建也。有一儒生自稱姓名復爲者，接與語，盛稱我國之事大抗賊，同章丘儒生言職，答亦如前。院西墻外有李于鱗白雪樓，跨空縹緲。樓東水口有華不注山，芙蓉揷空，相對爲筆峰，其斯以爲于鱗文章者耶？昔于鱗恒樓居獨處，未嘗許人來登，惟王元美等數人而已。樓前有趵突泉，泉源噴薄愈響，湧起數尺者三。穴傍滀爲大池，池前後表裏洑脈外瀨如金絲玉繩者，無處不然。餘派繞城周遭，穿入城中，盈科而爲大明湖，爲濯纓湖，深廣可泛舟。湖之上下有芙蓉橋、百華橋，壯麗無比。城郭人民之盛，第宅牌樓之多，甲於山東。城外店舍巿鋪，環擁數十餘里，往來車馬，騈闐道路。香街綺陌，酒樓青簾，撲地鱗次。粉頰雲鬟，交倚巿門者，亦百其群。古稱天下之府庫，信不虛矣。食後往華不注山，峰勢突兀斗起，高入雲霄之間。試登絕頂，縱目四望，則北通渤海，西挹泰山，南極長白山，東壓雲門山。念昔李謫仙吟了“綠翠如芙蓉”，而齊楚戰酣三周者，此也。上有五帝廟，半腹有蘭谷精舍，藏呂純陽塑像，立大石於其下，刻曰華不注山。山底有道觀，道士數十人住。緣中有孫沖泰者，道服道冠出接，頗款。午後行，過黃澗店，舟於濟河，即禹貢所謂濟河惟兗之濟也。渡大清橋，宿濟河縣北關裡。是日行四十里。自華不注計之，則並八十里。華不注山雖獨秀中野，而地絡旁通，小峰相連，如子孫纍纍若串珠形。一帶羅列，邐迤而西，環擁府城。西至三十里許，停峙爲小嶺，南與長白山貫脈。過此之後，曠野蒼茫，無一點培塿矣。（《花浦先生朝天航海錄》卷一）"
  },
  {
    "type": "poet_entry",
    "poet_name": "趙絅",
    "poet_background": "趙絅（1586-1669），字日章，號龍洲、柱峰。謚號文簡。仁祖四年（1626）文科狀元。歷任大提學、右參贊等職。今存《龍洲遺稿》。",
    "poems": "《謾成》：人皆呼我醉中仙，散盡千金酒肆眠。今日送君何所贈，臨岐猶拂繞朝鞭。（《龍洲遺稿》卷一）\n《讀韓集》：仙李文明數百春，潘江陸海躍群鱗。試看韓子矯高舉，有若鯤魚變化神。直掣鯨鯢追李杜，戲爭鞭弭出周秦。笑他四傑當時體，秪有浮誇混世塵。（《龍洲遺稿》卷二）\n《入楊氏阡有感》：暇日登臨寶峴頭，真如羊舌九京遊。螭碑剝落蓬萊筆，馬鬣荒涼副正丘。李白騎鯨天萬里，令威化鶴事千秋。乘黃已去空青縣，更有何人氣食牛。（《龍洲遺稿》卷二）\n《次人韻詠茶》：披尋老子五千言，要喫新茶晝閉門。鐺口初看魚眼出，杯中卻愛月團存。沃心度越殷宗命，順氣何如易卦坤。只恨世間無李白，玉山仙掌與誰論。（《龍洲遺稿》卷二）\n《次金城館白洲韻》：李白騎鯨不少留，想應通籍衆仙頭。人間富貴都輸夢，天上光陰豈學流。長弄玉簫呼夜月，俯臨銀海滌春愁。我來懷舊尋陳跡，一曲清平可得酬。（《龍洲遺稿》卷四）\n《夏日同諸公遊松亭詩序》：奏絃歌於杏壇，孔宣父之至樂；寄逍遙於樗下，漆園吏之高情。然而將聖多能，星奔救時之駕；大言無用，灰死鑿壞之勤。豈若絕跡塵間，棲身物外，淹留小山之桂，盤桓彭澤之松。于時青帝揮幡，飄金粉於小女；朱明按節，庇蒼髥於大根。靈籟生而笙竽清，明月照而珪璧散。逐蔭轉席，疑韓愈五楸之牽；離立如人，憐杜甫四松之在。加以南隣有客，北里佳賓，脩禊等於蘭亭，少長咸集；避暑同於河朔，杯酒相傳。風枝與舞袖婆娑，露葉垂醉面滴瀝。家西棠樹，遠和王渭南之詩；園裏桃花，可作李供奉之序。言不足也，詩可闕乎？亭亭千尺拔，鬱鬱五鬣陰。夏日收威避，秋煙染色深。宜人來寢臥，令我爽腦襟。絕愛婆娑處，長風入古琴。（《龍洲遺稿》卷十一）\n《府使蓬萊楊公墓碣銘并序》：蓬萊楊先生後子宗正公，梓先生詩行於世，又具樂石，以先生狀問銘於其鄕考功員外郞趙絅。絅曰：先生之赫赫盛名，奚待夫銘諸片石而後傳於後歟？先生生於嘉靖丁丑，卒於萬曆甲申，今且五十年矣。吾鄕之婦孺田畯，過先生里者，必曰先生里也；過先生墓者，必曰先生墓也。是豈有指告哉？微吾鄕四方之人，有不知先生姓名者乎？譬如祥麟彩鳳，雖閟光屢千載，而九苞之毛，歸昌之音，人皆知慕，而若或見而聞之也。先生盛名之傳，果待於片石之銘歟？宗正公曰：雖然，吾先人孝友行治，歷官始終，不可不一二詔來世。某辭不獲，則曰：先生諱士彥，字應聘，號蓬萊，又號海客。其先本漢太尉楊震之後，七世祖起，當元成宗時，以相國陪齊國長公主釐降高麗，忠宣王封上黨伯，故爲清州楊氏。有諱振，入國朝，錄開國功，爲工曹典書，先生高祖也。是生諱治，爲黃海節度使。節度生諱悌達，宣敎郞。生諱希洙，敦寧主簿。主簿娶僉使文化柳湋之女，生先生及二季士俊、士奇，俱有文章經術，世號爲三傑，譬之眉山蘇氏。先生生而秀朗，神精霞舉，人見者不問知非世上人。年二十四，作丹砂賦，成進士，未坼號，同進者口相傳藉藉。遭內外艱，廬墓六年。喪除，乃舉丙午文科，擢拜大同丞。著閱雲亭記，一時稱賞。歷宰三登、咸興、平昌、江陵四邑，有去後碑。入爲成均館司成、宗簿寺正。又出爲淮陽、鐵原守，樂其有山水而求也。居淮有年，每以肩輿往來金剛山，超然有遺世之志，大書八字於萬瀑洞石而刻之，評者以爲崔孤雲雙溪石門之書斯下云。其後又出爲安邊。安邊，北關一都會也，俗悍而羯羠。先生爲政，務以孝悌敎化，化大行，至今民誦先生父母恩重經不衰。監司奏一道，考爲第一，陞通政。忽鑿大池，積蒭茭曰，備他日軍馬之屯。翌年癸未，翟亂，大兵赴北，列邑困於挽汲，吏民至有受責死者，而府獨晏然，人益服其爲真神人也。無何，智陵災，以守土竟中文法，謫海西二年。將還，病卒，年六十八。其年，歸葬於永平縣金鳥山，先生自卜也。先生以曠世逸才，學無所不通，書無所不讀，識見高邁，操履皎潔，孝友全天，至性過人。事其兄，愛其弟，各極其道。兄嘗病革，至嘗其矢驗死生。弟嘗患痘，絕號泣，感飛鳶墜鼠，藥之遂甦。此皆古未嘗有者，不知顏含、庾袞輩何如耳。自始第四十年，典名邑者八，不嬴一錢，不全一馬，不爲妻子毫髮計。常曰：吾四知金，後不可忝吾祖。且師南格菴，預策壬辰變，卜宣廟四十年如符契，占楓岳東五佳處，皆作小亭。爲詩祖李供奉，不事雕飾，天然沖夷，間出奇傑語驚人。作字楷草俱至，深得腕法，駸駸乎魯公藏真之域矣。嘗大書飛字作障，一日異風忽起，挾入海中，即先生觀化日也。大學士柳西坰根爲之記其事。嗚呼！人有一善一藝者，自能騁於時，炫煌爵位。若先生，何善不有，何藝不遊，而位止於是，而道尼於是歟？然世之爵祿富貴，豈敢宅先生心？雖升先生所有，若緇銖者，易世人所好，先生安有一頷腐鼠？固不足爲先生道也。先生前配陰城朴氏，無子。後配杆城李氏，政丞李芝芳五代孫。王父宗孫，進士。考時春，業文不第，生三男三女，而二男二女皆夭。男宗正公獨存，名萬古，癸卯司馬，庚戌文科，有大才，能嗣其家。無子，擇叔父孫爲後，曰斗新。女適忠義李訢，生子克峻。庶子曰萬世、萬善、萬春、萬祥。萬世、萬春有子女，庶女三人皆有子女。銘曰：\n元精胚胎，篤生異人。方之內外，遊斯其神。朔近於誹，雄溺於玄。不誹不玄，優入寥天。糠粃詩篇，散落人間。我銘先生，未足一斑。（《龍洲遺稿》卷十五）\n《漆原處士尹公墓碣銘并序》（節錄）：於乎！吾尙忍銘尹公度也。公長我十年，我之得交也，即萬曆戊申年前也。公居陋屋，以席爲門，客至則班荊於地而坐，視其貌敷腴白皙粱肉者不如也，豈非近於道者耶？吾與之往還數十年，未嘗見其眉睫間有幾微喜慍色，其胸中坦蕩何如也。公素不喜交遊，雖隣里親戚亦罕見其面，然不見其穿榻，伊吾唯時，得會心友，詠歌古詩，其音若出金石，聲可聽也。絅以辱知之深故，造焉頗數叩其所有，則內而六經，外而馬、班、莊、列諸子書，靡不貫穿。詩之李、杜、韓、柳難解處，如誦己言。至於東方韻士名作，倍文幾萬餘篇無疑，記性天得也。《龍洲遺稿》卷十五）\n《楊梅》：玉盤楊梅李白詩，今得見之東海湄。並與蘆橘五月熟，絕勝蒲萄萬口知。渴肺賴爾吐生氣，老夫於此伸愁眉。從來異域侈嘉果，焉有人才當獸皮。（《龍洲遺稿》卷二十三）\n《日光山題詠》其十：天紳誰掛石屏顛，三級龍門可比肩。點額暴顋魚上下，跳珠飛沫水回旋。開元吟罷聳丹嶂，李白詩成生紫煙。濟勝吾衰慚許椽，回看秋日在西天。右三級瀑布（《龍洲遺稿》卷二十三）\n《答道春書》：得足下二度詩若敍，審知足下學道而脩辭，詩句特其緖餘遊戱耳。不佞生長東華，業操，遊朋友間，今髮種種，得此於人蓋寡，不意遇足下於窮海之外也。何幸！何幸！抑足下所謂詩病沈痼者，果何謂也？沈休文之減帶，李伯喈之淫書，郊、島寒瘦，皆古人沈痼之病也。足下於斯術，果有是病否乎？如不佞實未嘗折肱於斯術者，安有肘後之方可以醫人之病乎？然只聞古人之語矣。養由基善射，百步穿楊葉，傍有一人曰：“子善射，可敎射也。”由基怒曰：“善射而曰可敎射何？”其人曰：“子雖善射，不以善息，前功棄矣。”由基稱謝：“吾亦欲以是規足下詩，足下以爲如何？詩道實難，詩出性情，故三百篇無非性情也。下而魏晉氏諸作，祛性情而入於浮，唐以下則愈浮而愈去性情矣。惟李、杜氏振累代之浮，間出性情語，然豈有如程伯子、朱晦菴之理到之一語乎？不佞每吟伯子不須愁日暮，天際是輕陰。傍人不識余心樂，將謂偸閑學少年，晦菴今朝試揭孤篷看，依舊青山綠樹多之句，不覺手舞而足蹈也。不知足下其亦有意於是耶？賢胤二妙，誠千里駒也。此邦雖比之蘇氏父子，不爲過言，然老泉、子瞻、子由，孰與太公、兩程乎？願足下無淫於捭闔縱橫之術，鑽仰兩程，使日域蛾子有所矜式，幸甚！”昨因行役之勞，頹榻終日，今始據梧，信筆以復，勿以爲過。（《龍洲遺稿》卷二十三）"
  },
  {
    "type": "poet_entry",
    "poet_name": "尹善道",
    "poet_background": "尹善道（1587-1671），字約而，號孤山、海翁。謚號忠憲。仁祖十一年（1633）文科及第。歷任承政院同副承旨等職。朝鮮朝中期著名時調作家。今存《孤山遺稿》。",
    "poems": "《寄李明遠集古丁未》：霜威比劇，雅履何如。願言之懷，聊集古句。此正所謂難題卻憶古人詩者也，可供靜中之一笑。\n李白騎鯨飛上天馬子才，一落人間知幾年吳植。白少軒輊非常儔韓退之，皎如玉樹臨風前杜子美。多生綺語磨不盡蘇子瞻，頃刻青紅浮海蜃韓退之。風流肯落他人後李太白，平生流輩徒蠢蠢杜子美。向來妙處今遺恨朱文公，閉戶讀書真得計陳去非。竹簡雲披詠聖涯崔峒，誰掬靈芬占甲第邵謁。春秋三傳束高閣韓退之，孝經一通看在手杜子美。黃卷青燈興味長吳祈，人家不必論貧富吳澄。念昔塵埃兩相逢韓退之，於我見子真顏色杜子美。斥鷃區區笑此生鄭谷，長松百尺不自覺蘇子瞻。人生會合不可常杜子美，感時撫事增惋傷杜子美。別來紅葉黃花秋蘇子瞻，吳雲楚水愁茫茫李群玉。此日登樓看北雁羅明，離魂不散煙郊樹李太白。數村殘照半山陰許渾，一聲長笛江天暮李賈。思君攜手安能得韓退之，行樂十分無一分高駢。長風吹月渡海來李太白，忽到窗前疑是君盧仝。（《孤山遺稿》卷一）\n《是歲仲春五日又大雪復用前韻求和》：春天端合雨露潤，南土如何風雪迅。六出分明衣上認，一麾霏微篩底瞬。階蟻拖蟲失槐釁，庭松埋髮成曇鬢。行人如入魚腹陣，去路未得生門順。著地連天不易躪，乘危任摧逢坎牣。界限遽迷華夷鎭，階砌又無高卑仞。伏波指下千谷峻，亞父刃邊雙斗進。荊榛羽化霓衣振，豹爲遼豚瓦爲瑾。傾都貨貝孰不襯，一車薏苡非貪吝。山原叢薄一變盡，初似鹿臺餘寶燼。得非春客較原信，劍飾輝邊趿履趁。無乃重耳智存疢，揮盥受餐未還晉。衆芳消息我欲訊，恇怯更復窺覘慎。梅兄氣餒真晝䗲，餔啜雲子曾無餕。此君倔强著便汛，如卻壽亭侯之印。天門不闢地戶墐，九畹何處滋蘭雋。玄冥邃屋眼成瞵，顓頊陰庭光眩蜃。今春凍繼去秋饉，冰底人若喬棺殣。嗟我豈不哀死，欲叩九關。行路遴靈均，志切道騏駿。太白其如天鼓震，湘潭已止遠遊軔。錯魚空藏秋水刃，接天雲漢縱難擯，兒女爭似吾何殉。霓衣，一本作霓裳。（《孤山遺稿》卷一）\n《謝權生惠鴛鴦集古辛巳兩首在水晶洞時》：空林閑坐獨焚香劉文房，綠樹陰濃夏日長高千里。客子從今無可恨陳去非，菰蒲深處浴鴛鴦李太白。（《孤山遺稿》卷一）\n《集古寄伴琴甲申》：若人抱奇音柳子厚，拂拭龍唇琴孟浩然。泠泠七絃上劉文房，龍鳳相與吟韋應物。浮雲柳絮無根蒂韓退之，綠波澹澹如不流劉文房。幽咽泉流冰下灘白樂天，江娥啼竹素女愁李長吉。商聲五音隨指發劉禹錫，碎佩叢鈴滿煙雨溫飛卿。壯士擊折珊瑚鞭無名氏，海爲瀾翻松爲舞蘇子瞻。興含滄浪清杜子美，洞庭瀟湘意渺綿李太白。正是憶山時揚仲帥，煙空雲散山依然蘇子瞻。玉杯久寂寞杜子美，藍田日暖玉生煙李義山。掩抑似含情溫飛卿，中有萬恨千愁并張文潛。夢中神授心有得蘇子瞻，我師此義不師古李太白。縱有此聲無此耳蘇子瞻，更覺良工心獨苦杜子美。常願事仙靈陳伯玉，願入簫韶雜鳳笙李太白。衆裏吹竽誰比數蘇子瞻，肯爲雨立求秦優蘇子瞻。涸魚久失風波勢白樂天，得坎且止乘流浮蘇子瞻。豈必局束爲人鞿韓退之，白雲堪臥君早歸李太白。今我去人間儲光義，性本愛丘山陶淵明。未試囊中餐玉法杜子美，已佩含景蒼精龍杜子美。尋真誤入蓬萊島魏野，峭壁攢峰千萬重盧仝。琴心三疊舞胎仙黃庭經，世情付與東流水高達夫。月明松下房櫳靜王摩詰，日夕望君抱琴至李頎。（《孤山遺稿》卷一）\n《清風明月不用一錢買辛亥》：我欲買山，逍遙林下遊；我欲買酒，酩酊壚頭眠。平生慣受鬼揶揄，成我兩計皆無緣。清風明月獨何事，不煩白水來吾前。欣然自幸還自怪，坐思物理窮先天。昔者混沌判未久，順天之則民皆賢。君子無田食於人，鄕人亦戒乾餱愆。自從孔兄使鬼神，人力漸勝天失權。擾擾萬象覆載內，一毫不入無錢拳。惟彼二物尙偃蹇，不爲有力之所專。一視貴賤布微涼，共使遠邇瞻高懸。雖無王老肯相顧，謝汝向人曾無偏。褰裳北窗迓故人，舉杯東軒看白蓮。暑枕誰煩大扇搖，夜坐無勞高燭燃。爲聲成色興不窮，爽我襟抱除煩煎。雙清也能不價得，何用十萬腰間纏。誰知此樂作豪語，翰林風流人莫先。煎膠續絃更有人，赤壁健筆傳蘇仙。我亦粗知其趣耳，一般清意真無邊。但思外物非至樂，又恨風有時兮月不能長圓。君子胸中自有霽月與光風，最使神清心浩然。月無晦朔風無停，得之亦不費一錢。（《孤山遺稿》卷六）"
  },
  {
    "type": "poet_entry",
    "poet_name": "張維",
    "poet_background": "張維（1587-1638），字持國，號谿谷、默所。謚號文忠。封新豐府院君。光海君元年（1609）文科及第。歷任吏曹判書等職。和李延龜、李植、申欽一起並稱爲朝鮮中期四大文章家。今存《谿谷集》等。",
    "poems": "《秋日臥病用太白紫極宮韻》：庭前數畝地，種菊不種竹。不恨無秋聲，寒香坐可掬。自我抱沈痾，三載處塊獨。有時憶舊遊，夢作禪房宿。流年手中蓍，萬事已可卜。昔賢貴知非，吾生愧迷復。塵止鑑易昏，水滿器即覆。誤卻半生計，從今思爛熟。（《谿谷集》卷二十五）\n《贈寫真僧思舜寺有牧牛派下十六祖師影子歲久損晦師爲新之且欲爲余寫真云》：十六祖師歸西天，世人不識真面目。闍梨筆端天眼通，一掃神光滿殿屋。前身定是顧虎頭，宿債曾留瓦棺閣。他時訪我丈室來，須信青蓮是金粟。（《谿谷集》卷二十六）\n《珍島碧波亭》其一：海天雲物亂麾幢，白浪翻空自擊撞。記取謫仙詩裏事，惡風三日阻橫江。《谿谷集》卷三十三）\n《禰正平負才剛傲卒以取死》：禰正平負才剛傲，卒以取死，以其事觀之，殆若少年輕薄不識利害者之爲。然古人觀人以氣爲難。以曹公之雄武，威聲氣勢，海內震懾，而正平傲睨慢罵，如視嬰兒，其氣固已蓋一世矣。方其在許下，歷詆陳長文、司馬伯達、荀文若諸人，而獨善孔文舉、楊德祖，及後陳、荀諸公，皆爲魏氏佐命，而文舉、德祖見忌於曺公以死，蓋正平已盡知其志趣也。然則正平其亦心存帝室，而以節義自厲者乎！文舉表稱其忠果正直，志懷霜雪，其知正平者哉！太白乃有“魏武營八極，蟻觀一禰衡”之句，何其輕視正平也！使正平處太白之地，其肯默默受逆璘之迫脅哉！（《谿谷集》之《谿谷漫筆》卷一）\n《日人晁卿，宦學中國，其歸也，王摩詰送之，其死也，李白哭之》：王摩詰送秘書晁監還日本詩，有鄕樹扶桑外，主人孤島中之句。李太白亦有哭晁卿行云：日本晁卿辭帝都，征帆一片轉蓬壼。明月不歸沈碧海，白雲愁色滿蒼梧。唐時外國人多有宦學中國者，如新羅崔孤雲是也。晁卿亦以日本人仕唐，其歸也，摩詰送之；其死也，太白哭之，必非庸人也。觀明月不歸沈碧海之語，又似過海溺死也。（《谿谷集》之《谿谷漫筆》卷一）\n《文章美惡自有定質》：文章美惡，自有定質，然其物也精微多變，必能之而後知之，不造其境而能解其妙者，未之有也。故其在不知者，雖指珉爲玉，以雅爲俗，無以辨也。自知者觀之，如以權衡稱輕重，尺寸度長短，雖欲欺之，不可得也。以太白之高才，便爲崔顥自屈，蓋真知其善，不得不服耳。柳子厚以韓退之擬司馬子長，謂揚雄短局澀滯，不如韓倡狂恣睢。韓之於柳，猶是前輩素所敬服。若荊公之於東坡，年位尊卑，邈然懸絕，又素不相悅也。然一見表忠觀碑，以爲可與子長上下，相如、子雲皆不及也。唯其知之明，故所論不期公而自公耳。叔世都無具眼，唯以名譽爲軒輊，好惡爲抑揚，毀亦不足怒，譽亦不足喜，然求其本，則只是自不知耳。嗚呼！不知者尙可與言哉！（《谿谷集》之《谿谷漫筆》卷一）\n余少喜古文，不肯業詩。以詞賦應監試，生來不作一首程式詩。嘗讀昌黎詩及《文選》諸詩，時作五言古體而已。歲戊申年，纔踰冠，友人金而好死，以詩哭之。權石洲見之大稱賞，以爲未可量。癸丑窮愁以後，始讀杜李二家及《唐音》，學爲歌行近體。初頗生澀，閱二三歲，乃得蹊逕。自是涉獵唐宋諸家，下逮皇明數三大家。至辛酉壬戌，有古律詩千餘篇，刪爲五百餘首，手寫之。自後十餘年，又得千首。圓暢則差勝，而鍊琢之功或不如舊。然常持五戒：毋尖巧，毋滯澀，毋剽竊，毋摸擬，毋使疑事僻語。時或應俗副急，贈行相挽，未免悔吝，旋即碎稿不留也。（《谿谷集》之《谿谷漫筆》卷一）\n《別號由來》：古人尙質，其稱號甚簡朴。幼名冠字，五十以伯仲，周制也。自後漸就彌文。然衰周以來，如鬼谷子、東園公、角里先生、河上公之屬，乃是一時人相指稱耳，未必其自號也。陶弘景自稱華陽隱居，凡書疏來往，不用姓名。後人之以別號代名字，蓋昉於此。唐人重行第，雖官位穹顯，必兼稱第幾。若太白之青蓮，子美之杜陵，亦詩語中偶舉之，非其常所自稱也。唯王無功之東皐子，陸魯望之天隨子之類，頗同陶隱居。宋人始盛用號，南渡以後，無人無號。至於近代，則雖武弁商客，下至廝役之賤，無不有號，其猥雜極矣。王元美同輩諸公，事事尙古，雖各有號，至於書牘詩章，例稱字而不用號，頗覺古雅，然它人用號自如也。我東別號之雜，近來尤甚，余甚厭之。嘗欲效元美諸人所爲，而牽帥俗例，尙爾因循。偶看陶華陽事，漫志之。（《谿谷集》之《谿谷漫筆》卷二）\n《古人詩騷多以婦人美惡比擬於君子小人》：古人詩騷，多以婦人美惡比擬於君子小人。如嫫母，黃帝之妃，無鹽，齊王之後，皆有賢德，而特以貌醜，故並蒙詆訕。蓋婦人以貌爲重，故舉色而不舉德耳。然孟光之賢，未必過嫫母無鹽，而又以醜名，乃獨爲詞人所稱道，醜婦亦有幸不幸耶？可笑。偶讀李白“嫫母衣錦，西施負薪語”，謾記之。（《谿谷集》之《谿谷漫筆》卷二）"
  },
  {
    "type": "poet_entry",
    "poet_name": "崔有淵",
    "poet_background": "崔有淵（1587-1656），字止叔、聖止、聖之，號玄巖、玄石、方丈山人。仁祖元年（1623）文科及第。歷任兵曹佐郎等職。今存《玄巖遺稿》。",
    "poems": "《感遇七首》其一：群仙尙李杜，請學石川子。二子在世間，遑遑不得志。滄海遺龍珠，朝廷盡魚目。誰知兩部詩，能動天上客。（《玄巖遺稿》卷二）"
  },
  {
    "type": "poet_entry",
    "poet_name": "申翊聖",
    "poet_background": "申翊聖（1588-1644），字君奭，號樂全堂，東淮居士。封東陽尉。申欽之子。歷任領議政等職。今存《樂全堂集》。",
    "poems": "《和李謫仙紫極宮韻》：紫極宮詩，即太白四十九歲作也。東坡諸賢和之，我東方先達亦多繼和之者。年前，張新豐持國次韻以屬諸不佞而不敢當者，自惟非其人，而且嫌年未滿也。今秋，持國又以書來，可見其意之勤也。來在家山，政值秋抄，嘅然有感，遂拈韻續之，非敢有知非之趣也。\n蔭此千尺松，不嫌居無竹。復有籬下菊，采采盈一掬。夙悟即苦海，晩癡期潛獨。四大縱雲假，三生債已宿。去者已自知，來者詎可卜。天地亦何事，一往而一復。不如擁瓿苦，大斗隨意覆。蒼然亭畔月，沿江路正熟。（《樂全堂集》卷一）\n《東岳集序》：余自幼稔聞先進緖論，咸推東岳詩爲大家數。而吾先子嘗謂德水之李，自容齋未百年而又出東岳，異哉！余已心識之。稍壯，得東岳公所著述讀之，雅欲執鞭，顧公與世抹摋，徊徨州郡，余亦罹罔廢居，絕造請餘十年所，每獲公詩，輒忘寢食，懼當吾世而失之也。歲丙寅，公從峽纍得賜環歸，余馳一騎訪公於郊扉，公乃大愉，席地命酒，輸瀉生平，遂稱忘年交。余逡巡不敢當，而自是益習於公。公之愛士，出於天性，其所傾嚮，出肝肺相示，不計死生利害，於其所不契，不少假色辭，可見然諾之重。往往酒間揚扢古今，意氣骯髒，時露其奇，而譆笑唾罵，無非詩者。然其一字一句，搯擢彌日而就，然後知公深於詩道，非人所能及也。高世之行，絕人之操，足以範俗，峻局宏材，有大過人者，而不少需於世，僅用其政術於民社，所至稱神明，而綜理微密，有陶士行之風，豈其詩道亦能旁通於吏道哉！晩際位遇，遂躋宗伯，步武文衡，屬望方隆，而公竟謝病不拜，自投湖節，杜門養痾。丁丑以後，尤無意於世，一日盡發其籍示余，握手感欷。余於公晩合乎？不可謂不受知也。公歿而全集始行，澤堂公問序於余。噫！先進之論已定於公集未行之前，無所待而自不朽矣，後死者誰敢任其責？第惟本朝作人之盛，莫盛於成、宣兩朝，即東方聲明煕洽之會，英翹林林，孰不欲各闢堂奧，自鳴一家言？而歷數兩朝大家，皆歸於德水，蓋其地靈毓秀，黼黻一代之文治，理固然矣。以天下之大，唯巴蜀號多產文章士，雄褒之後，青蓮勃興，至三蘇挺生，眉山草枯，爲千古盛事。容齋、東岳雖出於偏邦，祖孫趾美，澤堂後出，又主詞盟，德水之於眉山，奚多讓焉？此吾先子之所以興歎也。公自謂少善賦誄，棄之；治古風，涉蹊逕，又棄之；七言律最難工，用力於斯數十年云。是以世之操觚者，於公律法尤無間然，易所謂富有而日新者，其庶幾焉。公諱安訥，字子敏，容齋相國荇之曾孫。澤堂名植，太學士，亦容齋之玄孫，實撰定公詩以傳於世。（《樂全堂集》卷六）\n《五峰別集序》：五峰集行於世矣，其嗣延川公摭其遺餘爲別集如千卷，問序於余，蓋將并傳也。昔歐陽公居士集先爲刪定，其後發棐等更加撰次，今所傳歐陽公集是也。則延川之續編、別集，非無見也。凡文章家數有大小，小者務精，字鍊句衡，要以無瑕。大家不然，瑕不掩瑜。山川之大者，不能無朽壤汚流，而望之巖巖而已，混混而已，此其包括之無不有也。先生受穆陵不世之遇，掉鞅藝苑，人以爲謫仙。從君於艱，代草制敎，人以爲內相。洎乎功成名立，致事優遊，則風流高致，擬之疏白。余小子獲幸於晩際，時已大袠，而容貌辭氣之間，侃侃不替，嘗伏其雅度，而恨不及見其狀也。及讀其全集，益知其所存亡。論黼黻王猷，翊亮文德，其結撰之法，不倍乎古作者。自而運機杼，錯落奇拔，雖單辭片言，注以精神，其合者如岳峙河決，人不可狎遊，則可見其大也。別集之編，惡可已也。余竊嘆延川之克紹先緖，無讓於歐陽家也。延川名景嚴，字子陵，以儒科進秩亞卿，襲封，君能世其家云。（《樂全堂集》卷六）"
  },
  {
    "type": "poet_entry",
    "poet_name": "李敏求",
    "poet_background": "李敏求（1589-1670），字子時，號東州、觀海。李睟光之子。光海君四年（1612）文科狀元。歷任成均館大司成等職。今存《東州集》。",
    "poems": "《再次詶沈龍安》：新從紫府餌玄霜，失卻君房世號忙。已許劉楨儕七子，真同李白際三郞。冥鵬暫偃青雲翼，冀馬終超百戰場。共說漢宮前席待，已聞題柱記堂堂。（《東州集·詩集》卷二十三）\n《答金判書書光煜》：辱惠書，慰喩勤至，雖令僕竭辭自釋，何以過此。足下之知我誠深矣，愛我誠厚矣，然非所以助我而益我也。助我而不得，則有時而害我矣；益我而不得，則有時而損我矣。人之知我與愛我，有如足下之深且厚者乎？苟有聞足下之於我，知之深如此，愛之厚如此，終始眷顧扶持不懈也如此，其有不敷然疑，怫然怒，添膏而益薪，挑其焰，煽其烈者乎？將不能相助相益，而害與損隨之矣。頃日兩司之論，波及已甚，此僕之所不敢自惜，而重爲足下懼也。以名取忌，今古口實，非以君子之心出於忌名。名者美器，有取忌之道焉。如僕者，本無其名，焉有可忌？乃若古人之罹此患則有之：太白流夜郞，而世人皆欲殺；子瞻謪惠州，而時宰欲殺之。彼其取忌於時人若是，何也？名者造物所忌，而况於人乎？而况於同藝業而競進趣者乎？夫天旣鍾美於芝蘭矣，然而風飆以隕之，霜雪以顇之，曾無所愛惜，而樗櫟下材乃得以全其天。人之有異材，擅美名，與芝蘭奚殊？仁人少，不仁人多。聞人之善，不色慍而言迕者蓋鮮；擠之坑阱，而下石塞隧者舉世同。然白與子瞻之所遭，皆是物也。不寧唯是，其人也，旣自負殊尤絕異之資，志高氣揚，未嘗肯低顏下色，取媚於人人。人之待之也，亦與他人異觀，聞其聲而憚之，接其貌而嚴之。有問而盡辭，則見以爲誕，而窮其所不知；有避而不言，則見以爲謷，而鄙之不與言。爲文爾雅，則一揚而九抑；遣詞得失，則群嗤而衆訕。譽之也，其心憤然；毀之也，其容驩然。在座者逡巡起去，遊談者量度而後發。况使之辟睨於一十百篇、萬斛泉源之間，其有不奔走流汗、操戈按劍者乎？夫才者，己之有也；名者，人之與也。己有之而不得以辭，人與之而反以爲仇，流離窮阨，卒坎壈以死。語曰：千人所指，不病而斃。疾惡之極，有殺之之道焉。况乎空梁燕泥，亦足以滅身者乎？天之愛是人也，旣生而又忌之，以困其身；人之憎是人也，旣死而後乃愛之，以傳於世。愛憎之理，又不可知矣。足下又言，南渡後，人士得罪編管，不曾染汚屈辱，斯乃玉成。此論過也。冠裳易施，八表同昏，上自公卿以下，屈膝於四足之前，於此時而强顏戢影，徒以苟免自幸，當不愧魯仲連、胡澹庵耶？若曰猶支離疏上徵役，則以廢疾不受功云爾，則可也。敏求白。（《東州集·文集》卷一）\n《跨鶴軒記》：“腰纏十萬貫，騎鶴上揚州”，此古人誇語，非達士雅言也。夫揚州大都耳，得是則十萬貫不足以稱豪矣。騎鶴則輕舉耳，揚州又不足以下顧矣。仙人者以上清爲都，超軼乎九垓之表，視揚州爲濁穢之區，豈以是爲榮哉？李白調道士吳均豐胖曰：“讀君詩，謂口餐煙霞，今見君，恐鸞鶴不勝。” 彼腰十萬者，果可以上昇寥廓乎哉？\n殆下士窶人創睹訾十萬與作揚州者之富厚顯赫，耽耽然歆艶不已，乃與騎鶴者比類而談舉焉。後之以富貴爲悅者，遂以爲口實，良可嘅也。\n柳侯淰少歷清貫，由御史中丞、中書舍人，厭直承明，暫出爲楊州牧使，以進退論之，直當言下揚州耳。柳侯乃不薄爲州，夙夜治事，三月而政成。就公廨西隅，新構小軒，占勢敞朗，大有臨觀之勝，扁其名“跨鶴”。\n或疑柳侯不能去羨絕慕，以是自詑，是不然也。柳侯密奉帷幄，日侍講內殿，邂逅綰州紱，汩沒於簿領，無異東方散仙辭歲星之列，下遊於喧卑之域，尙奚以詑爲？米鹽之役，不可以拘傲吏。而上界官府亟宣笙鶴之召，將躡雲氣乘扶搖，脫埃壒而騰赤霄，揚州與十萬，猶土苴糠秕也。跨鶴之名，是其徵已。請書此以待其期。（《東州集·文集》卷三）\n《文不可以遲速分工拙說》：蓋古之論爲文者，以遲速分工拙，此由論枚、馬而云爾。將以律天下古今之爲文者，殆未盡然。夫文之工拙，在其人才分之何如，烏在其遲與速也。故有腐毫而拙者，有叩鉢而工者。其才之拙者，不可責以爲工，工者不可抑以爲拙。猶妍者不可使之醜，醜者不可使之妍，臼頭蹙頞不可使之爲便妍妖冶，文何可以遲速分工拙也。凡物有速成而久存者，有遲成而遽毀者。雀與雉，氣至則飛而入水，化爲蜃與蛤，特芒忽之頃耳，未嘗遺其羽毛骨皮，而其殼已成而堅，其成亦速矣。而其在高山巖石間者，經劫燼而猶存，楩楠豫章，生七年而始見，其昂霄蔽日，乃在數百年之後，其成亦遲矣。操斤斧者，析以爲薪，可一朝而盡焉。文章之成之遲速，傳之久近，亦奚以異此。李白一斗百篇，陳三閉門覓句，何可以此下李白而上陳三哉。韓子論文曰：其始戛戛乎難哉，其終汩汩然來矣。此言始難而終易也。何可以難者爲工，易者爲拙乎。故曰：文之工拙，在其人才分之何如，而不在於遲速也。（《東州集·文集》卷四）\n《東州山人說》：古有字無號，至唐猶然。太白之青蓮，取禪談而資詩興也；子美之草堂，指其屋而思其人也，初非其號也。其後或有有號者而亦少，如昌黎、柳州并無號。逮宋中葉，文章鉅擘，歐、蘇氏數公始自爲號。其末也，名人學士皆有其號，而間有無號者，如中葉之有有號者。降及明世，下至屠沽販夫，莫不有號以自署，亦以識其貨物其流之弊也。余生東國，長於漢都，未嘗出近郊。入仕後，以朝命遍歷國之四封，環左海東西南北幽遐逴絕之區，靡不周覽焉，則始號爲觀海。辛未歲，官暇東遊，得勝境於鐵圓之山，即古東州也，遂改號曰東州。後乙亥，按關東，卜塋域於橫城五瑟山麓，亦東州也。始因杖屨所及，一時偶稱，終以爲存沒不易之號，其幾兆先發，亦可異矣。夫我國與中原猶東西州，則據所處之地稱東州固宜，及旣死而葬爲東州土，則其稱東州亦宜。族姓旣繁，久而有根派混淆之弊，則吾後世庶自知其分始自東州，亦無不可。將以銘吾丘曰東州山人之藏云。（《東州集·文集》卷四）"
  },
  {
    "type": "poet_entry",
    "poet_name": "權鼈",
    "poet_background": "權鼈（1589-1671），字壽甫，號竹所。今存《海東雜錄》。",
    "poems": "趙須：字享父，號松月堂，又曰晩翠亭。我太宗朝登第，官至成均司藝，博極群書，必讀百篇。中遭家禍，禁錮三十餘年。我英廟惜其才，晩乃進用。臨卒，焚其稿。趙須有能詩聲。一日，英廟使內豎賚一簇子，求題詩其上。須奮筆一揮，詞旨兼美，且吟且卷，曰：“老子書法，正如乳虎爬”，即還之。其坦率如此。劇談。博極群書，尤長於詩學。我英廟命集賢殿諸儒，輪日往復質問，應對如響，人皆服其該博。筆苑。晩翠堂無書不讀，尤精於韓文。人有受業者，公不授書秩，合眼低頭，口誦敎之。同上。嘗曰：“聰明不如多讀。余於群書必讀百遍，是以雖老亦不忘。”同上。韓斯文閏請堂名於晩翠堂趙先生，先生扁曰“三畏”。韓問曰：“先生亦有三畏乎？”先生曰：“吾有三不畏。有錢沽酒，酒盡則醉，醉則長臥，臥必鼻雷，不畏霹靂，一也；冬裘夏葛，朝饘夕粥，盎無餘糧，篋無餘衣，不畏盜賊，二也；十年遊宦，進寸退尺，浮雲富貴，脫屣功名，不畏卿相，三也。”閑話。流落三十餘年，乃大肆力於學，無書不讀，有能詩聲。一日匪懈堂以《李白集》遺之，以手撫腹不受曰：“此腹中有《太白全集》。”劇談。（《海東雜錄》卷十）\n安琛：順興人，字可珍。我光廟朝登第，官至判書，有文名。子處善、處誠，俱登第早歿。靈岩客舍東有徘徊樓，題詩云：“徘徊樓上月徘徊，客子登臨亦快哉。玉兔幾年仙藥搗，素娥何處鏡奩開。搖波散百東坡水，對影成三太白杯。”勝覽。（《海東雜錄》卷十）\n金安國（節錄）： 義城人，字國卿，號慕齋。少學於寒暄堂，燕山癸亥擢科登二人。我中廟己卯，拜右參贊。……呂江村莊構八怡堂：一曰晦庵塘，二曰濂溪蓮，三曰康節風，四曰莊周魚，五曰張翰蓴，六曰靈運草，七曰淵明柳，八曰太白月。又有八詠：一曰半畝清鑑，二曰清漣濯姿，三曰清來水面，四曰濠梁知樂，五曰江東寄興，六曰西堂詠夢，七曰栗里餘韻，八曰采石餘輝。逍遙自適，若將終身者十九年。本集。（《海東雜錄》卷十一）\n俞好仁（節錄）：高靈人，字克己，號㵢溪。受業於佔畢齋門下，我成廟朝登第。爲詩清厲雅健，大爲成廟所重，常令繕寫所著以進。嘗爲掌令，以親老守陜川而卒。有集行於世。……金孟性坐事謫高陽，克己往高陽待善源，有詩云“天遣謫仙元不謫，不妨揮斥恣天遊。如何流水桃花句，枉被金君苦掉頭。”詩格。崔致遠隱居伽倻山，一朝遺冠屨於林間，莫知所歸。寺僧寫真留於讀書堂，㵢溪有詩云：“林間冠屨去茫茫，誰識儒仙本不亡。流水籠山吟已遠，風雲空護讀書堂。”本集。（《海東雜錄》卷十一）\n李塏（節錄）：韓山人，字伯高，一字清甫，牧隱之曾孫，而種善之孫也。生而能文，有祖父風。我英廟朝再登第，爲集賢殿直提學。……《八家詩選序》云：“詩自雅頌以後，正聲寢微。齊梁之間，眾作啁啾。至唐有《三百篇》之遺韻，而宋之稱大家數者，蓋亦仿佛乎唐矣。後之論詩者不過曰唐曰宋而已。然諸集浩穰，人患失未易偏覽也。一日匪懈堂語及於此，因欲裒集成編，即與二三士分而選之，而實主裁之。於唐得李杜韋柳，於宋得歐王黃蘇，采五七言短律及七言絕句等可爲楷範者凡若干首，分爲十卷，以便觀閱。其餘名家亦不爲不多，然一一收錄則未免於繁亂。故斷以此八家，而不及他焉。是書也簡而精，雅而典麗，實爲《三百篇》之羽翼，而亦將以振起詩道、挽回雅頌之權輿也。其有功於來學豈淺淺哉？嗚呼！匪懈堂以英雋之資，處富貴之地，能以澹泊自守，而以文章自娛，其用心至於如此，千百載之下亦因是編而欽尙其雅致矣。”（《海東雜錄》卷十二）\n成俔（節錄）： 昌寧人，字罄叔，自號慵齋，恭惠公念祖之子。我光廟朝登第，官至禮曹判書，久典文衡，謚文戴。所著《叢話》、《虛白堂集》行於世。慵齋作十箴：曰敬天，曰慎獨，曰正心，曰寡慾，曰改過，曰知恥，曰守約，曰行簡，曰踐形，曰復禮。本集。慵齋有《悲弔十二辭》：一曰弔夷齊，二曰弔比干，三曰弔三良，四曰弔申生，五曰弔介推，六曰弔子胥，七曰弔豫讓，八曰弔荊軻，九曰弔黨錮，十曰弔李白，十一曰弔岳鄂王，十二曰弔文山。上同。作《畏蚊》五言短律云：“庭黑日初沈，群飛謾苦侵。細身輕似羽，長喙利於針。擾擾初嬰鬢，營營竟透衾。”上同。……慵齋自號浮休子，又著《浮休子傳》：“生而寓乎世也若浮，死而去乎世也若休。浮亦何榮？休亦何傷？”本傳。（《海東雜錄》卷十三）"
  },
  {
    "type": "poet_entry",
    "poet_name": "朴瀰",
    "poet_background": "朴瀰（1592-1645），字仲淵，號汾西、䏁翁。謚號文貞。申欽弟子。宣祖三十六年（1603）尚貞安翁主，封錦陽君。今存《汾西集》。",
    "poems": "《得許若虛實書卻寄》：海天何處掩柴荊，一別音容兩杳冥。義重十年唯共月，書來千里幾迴星。王孫草色愁邊綠，李白楓林夢裏青。最是經行江外路，季方墳下涕雙零。（《汾西集》卷四）\n《秋懷》其七：木落天高哀雁徂，起看寒月浸平湖。虞翻自信蠅爲客，李白誰憐淚是珠。衣馬五陵須各健，菊松三徑已全蕪。平生穀口指鄭子容舊家昌平，今在朝今霄漢，孤負南州一玉壺。（《汾西集》卷五）\n《李白捉月圖爲表叔柳節度珩題》：明月在天光在水，以手攬之身翻然。騎鯨飛入太清去，銀海茫茫生夕煙。（《汾西集》卷七）\n《手編序》（節錄）：余少而攻詩，長實迷途，時讀盛李詩，心雖欣然慕之，輒用世代自畫。晩取明人子集讀之，有味其言，始知古人氣格，猶可自力企及，庶附於刻鵠類鶩之義，毋論材力綿淺，素乏風韻。顧余年年鞍馬，失身杯酒，無以染指，爲平生恨矣。數年前，又得胡元瑞所論譔《詩藪》者，轉覺其言之有當也。余爲手抄其要語，雖不能十之一，第藏之簏箱，以當濁水一顆摩尼珠矣。仍念歲不我與，駸駸垂四十矣，髮且種種，毋能爲矣。中心嘅然，躬實自悼，乃於子舍餘暇，錄唐人盛李以上七言歌行、七言律、五七言絕、五言排律、五言律各數十首，或百餘首。而五言律亦頗闌入中李，五言排律並取楊景山一篇，七言排律獨取王仲初一篇，四言五言古全取《選》詩，而四言上及二韋，皆手自繕寫，冠以元瑞要語，目以指南爲卷者，堇堇上下，以取便於置槖中，故所錄絕鮮。雖謂之烹鼎一臠，烏足以鬯實究詣也。合而命之曰《手編》者，以見夫馬上枕上，皆可手以讀之，而造次必於是也。客有詰余者曰：“當世重倚韻投贈酧和，率用此爲務，而古人則毋是也。吾子鍊格志則似也，其無乃果於獨行而失於‘可以群’之訓歟？”余曰：“唯唯，否否。余焚葉筆硯，業已久矣，猶不能恝然於舊業。從墐戶中，一再尋遂初而旋，亦自驚沮矣。取法欲古者，結習所不免，寧詎望旗鼓壇坫，方駕諸彥也。脫或禮無不答，則興寄之發，毋所事格。此自見吾志，聊以妄言之耳，其實則余何敢。”（《汾西集》卷九》）"
  },
  {
    "type": "poet_entry",
    "poet_name": "河弘度",
    "poet_background": "河弘度（1593-1666），字重遠，號謙齋。今存《謙齋集》。",
    "poems": "《胡無人效李太白用其韻題錦州天兵與賊對陣圖》：驕虜犯天羽毛雕，敗馬悲鳴不得驕。天將雄謀古來少，豈獨漢家之嫖姚。手持白羽腰無揷，芙蓉不出蛟龍匣。聊施小計虜障空，目中久無全鍪甲。亡胡擒賊歲月回，名王旣盡胡兵摧。胡兵摧，驕虜滅，珂馬新蹀閼氏血。征罷秦城外，氛清遼塞傍。胡虜平，王道昌，陽春德布弛秋霜。風淳易許善必揚，後漢今周通八方。（《謙齋集》卷二）"
  },
  {
    "type": "poet_entry",
    "poet_name": "沈東龜",
    "poet_background": "沈東龜（1594-1660），字文徵。號晴峰。今存《晴峰集》。",
    "poems": "《效李白遠別離體次其韻到公山錦江作》：遠別離，別我高堂之老親，行到漢水之津，錦江之浦。海南長路一千里，人間父子情何苦。馬蕭蕭兮日冥冥，江雲拂地兮霏霏雨，縱有五色天何補。哀白日之不照余中情，雷轟轟兮天爲怒。幸際河清堯舜禹，赫臨下兮御萬物，彼胡爲乎三成虎。公然作威福，擅生死，昇川操切略相似，手弄天網知誰是。美人遠兮隔雲間，魂一日兮九往還。泣涕兮漣漣，望終南之高山。終南不見轉愁絕，猶自丹心耿未滅。（《晴峰集》卷五）"
  },
  {
    "type": "poet_entry",
    "poet_name": "李明漢",
    "poet_background": "李明漢（1595-1645），字天章，別號白洲。謚號文靖。光海君八年（1616）文科及第。歷任大提學等職。著名文人李廷龜之子。今存《白洲集》。",
    "poems": "《代汪淪送李白月課 》：桃花水暖柳橋平，二月村鳩相喚鳴。出屋青旗初引路，入門烏帽舊知名。扁舟夜雨樽無恙，落筆江山畫有聲。怊悵明朝分手後，楚雲秦樹共含情。（《白洲集》卷七）\n《次李太白紫極宮詩韻》：潯陽紫極宮，謫仙初詠竹。後來和者多，青山土幾掬。祗今霜雪中，貞標此君獨。雖無螻蟻侵，詎有鸞凰宿。千竿淇水澳，幽居我新卜。知非自今歲，猶爲不遠復。清陰山窗下，對之杯可覆。客至莫問我，我醉睡正熟。（《白洲集》卷十一）"
  },
  {
    "type": "poet_entry",
    "poet_name": "洪宇定",
    "poet_background": "洪宇定（1595-1656），字靜而，號杜谷畸人、桂谷。謚號介節。今存《杜谷集》。",
    "poems": "《志士二首》其二：白也仙曹謫，昏昏麴蘖沈。地平呼作席，天闊命爲衾。未識一身小，誰知千恨深。平生杜陵老，飄泊每孤吟。（《杜谷集》卷三）"
  },
  {
    "type": "poet_entry",
    "poet_name": "許穆",
    "poet_background": "許穆（1595-1682），字文甫、和甫，號眉叟、台領老人。謚號文正。歷任大司成、吏曹判書、大司憲、右議政等職。今存《記言別集》。",
    "poems": "《早春北行嶺下述懷》：嶺峽岧嶢山氣深，日高雲霞猶未斂。雲深石古棧道危，絕壑嶄如俯坑塹。姑母層城不知年，石洞深松見茅店。辛夷花開柳眼黃，川波生目綠可染。白鳥飛來山更高，信馬溪橋看不厭。風光澹蕩生氤氳，春宮青女弄冶艶。卻思苦寒闍崛陰，顓頊殭死久已殮。東去頗窮清洛源，白石清溪波瀲灎。祝融遙禮華蓋君，紫霄祥飆徵異驗。赤松滄海仙人臺，金烏躍波光閃閃。嶺海東南一千里，歷覽山川飽已厭。忽忘身世長羈旅，藻摛日富曜鉛槧。皤公一生好遠遊，興足意長思愈贍。文章古來窮亦奇，遠追甫白揚光焰。（《記言別集》卷一）\n《呂掌令曾齊記夢箴序》：雨新晴，門無客，讀易寓物，推象數而玩之。有剝琢者，問之，呂掌令也。吾揖之坐，語良久，論榮辱得失之有命，仍言平生之記夢。謂余曰：僕旣以科目舉官顯矣，以罪逐於窮北，旣憂抑且病，聖上寬而釋之。窮而通，通而窮，窮而且厄，必有夢爲之兆，如此蓋有定也。僕一信之，不一妄求於其他，吾子何以敎我？吾應之曰：然。昔宋玉病，夢河無水而疹；李白之生，夢長庚；馬平失火，夢馬舞。吉凶有先兆，鬼神告之。故周人以日月星辰占六夢之吉凶，有拜夢贈夢之事。其曰聖讀毋思者，鬼神眎兆，無所感而得之。今以大衍推之，以先天之數，則文明克武，得和柔之助也；以後天之象，則離爲虛，心爲文，重離畜牝牛吉也，皆習養順德之義也。勉之！讀書者，明理也；論性者，自修也；他意者，私言也。因箴亦以自勉云。於乎專，守一則專；於乎堅，强志則堅；於乎愆，不戒則愆。（《記言別集》卷八）"
  },
  {
    "type": "poet_entry",
    "poet_name": "鄭斗卿",
    "poet_background": "鄭斗卿（1597-1673），字君平，號東溟，溫陽人。仁祖七年(1629)文科及第。歷任均館典籍直講，禮曹佐郎，司諫掌令等職。今存《東溟集》。",
    "poems": "《東溟集序》（尹新之撰）：風以世變，文以世降，古今常理，無怪乎唐不及漢，宋不及唐。至於今日，其細已甚，泱泱乎大風，誰得以見之？東溟鄭君平者，獨非今世人乎？何其文之似古人耶？詩文兼備，古人其猶病諸。遷、固無詩，甫、白之文，尙有六朝餘習。韓愈起八代衰，爲百世師，至於詩律，猶是元和初唐語，一句道不得也。君平以眇然之身，晩生東國，究天人之際，通百家之說，力挽頹波，能復古道。記事似司馬子長，論事似戰國策，樂府似漢、魏，歌行似李、杜，五七言絕句、近體，都不出初、盛唐範圍，其以下不爲也。嗚呼盛哉！孰謂風以世變，文以世降耶？唯在其人物之高下耳。顧余半生鉛槧，心存力疲，卒無所得，不免於畫。晩得東溟稿讀之，芒乎自失，忽若汾水之陽，窅然喪堯之天下，亟欲盡棄其學而學焉，卻恐衰朽甚矣。來日無多，何嗟及矣！不覺三嘆而而題之。時丙戌冬臘，海平後人尹新之書。（《東溟集序》）\n《春日遊中興洞十首》其四：何物白雲臺，通天插斗魁。居然五岳敵，自有二儀來。蒼翠陰常合，鴻濛氣不開。賦詩無傑句，還憶謫仙才。（《東溟集》卷三）\n《九畹李監司春元挽二首》其一：也是經綸器，非徒翰墨才。幾叨元禮御，屢醉謪仙杯。九畹蘭何在，重陽菊正開。歡娛便冥漠，佳節不堪哀。（《東溟集》卷五）\n《題白軒金剛錄後》：楓嶽峨峨日御翻，衆山天下此爲尊。秀出東方蟠渤海，俯臨西極倒崑崙。九龍有宅淵無底，萬瀑爭流洞一門。丞相李公今李白，詩篇千載並詞源。（《東溟集》卷七）\n《古樂府行贈權子敬》：周詩亡黍離，楚騷詠宿莽。七言五言俱出漢，漢時文章盛孝武。孝武皇帝愛文章，恨不同時子虛賦。遂採齊、楚、趙、魏聲，被之絃歌立樂府。博望張騫得夷樂，延年因之爲武樂。上陵、朱鷺、翁離、思悲翁、艾如張，皆是當年漢時曲。其餘曲名不可記，舊曲新聲相繼起。洛陽陌，長安道，京洛何煌煌。名都壯如此，善哉時太康。司馬大將軍，鼓吹朝未央。白馬發白馬，孤子羽林郞。乘軒盡君子，大漢君道昌。豫章貢黃金，荊州納大龜。黃河隴西外，東海高句麗。日之所出入，無不沐浴恩。箜篌賽南越，天馬來崑崙。赤雁落海濱，黃鵠下建章。建章宮行樂，宮中吹鳳笙。鳳兮將其雛，別鶴千里征。初爲上雲樂，更奏升天行。日出東南照城闕，門有車馬填康莊。菀彼芳樹，春日載陽。麥秀雉飛，樹巔鷄鳴。巫山高高，綠水泱泱。越女採菱，秦女採桑。秦女有所思，捲衣羅衣裳。西門報夫仇，獨漉水中泥。大堤花艶成，襄陽白銅鞮。臨江有節上，雁門有太守。遠別離，折楊柳，緩聲歌，將進酒。進酒對山人，彈琴奏三峽。長懷猛虎志，恥作枯魚泣。詠東武，吟梁甫，朗月空長吁。樹中亦有草，墻上難爲趨。少年何人是知己，飮馬長城結襪子。飮馬白鼻騧，相逢逢狹斜。相逢結客少年場，我馬青驄君馬黃。行行沙磧且遊獵，更結幽州胡馬客。出塞入塞幾從軍，轉戰城南出薊北。北上太行，東臨碣石。北風度關山，邊城常苦寒。冰填幽澗泉，凍殺空城雀。大漠連天白雪飛，胡兒橫笛梅花落。塞下燕支漢將奪，于闐採花無顏色。逐北大單于，凱歌阿軃迴。胡無人上之回，望遠海臨高臺。欲攀飛龍見明主，野田黃雀何足數。前有樽酒但相飮，明日大難誰復顧。設辟邪伎雉子班，夷則格上鳩拂舞。別有怨歌妾薄命，玉階團扇悲紈素。少婦吟兮夜坐，望行人兮何許。刈彼黃葛，織此白苧。紫騮馬兮行路難，關山月兮相思苦。明月樓高獨不見，長河水急公無渡。八月雁鳴音信斷，三更烏啼歡子去。君賈客兮蜀道，妾幽居兮長干。子夜歌兮不成曲，雙燕離兮隔雲端。聲嗚咽兮隴水，色青青兮幽蘭。孺子妾兮中山，廝養婦兮邯鄲。况乃臨邛卓文君，况乃呼韓漢宮女。哀哀焦仲卿，惻惻丁都護。蒿裡上留田，萬古一薤露。紛紛諸曲入歌詠，自漢以來何其盛。建安七子擅東京，曹氏父子才縱橫。六朝鮑謝輩，繼出各有名。有唐作者起如雲，山東李白超其群。宋人不尙此，雖有大家何必論。我東爲詩亦已久，上下千載寂不聞。近者象村申相國，創作留佳作。老夫於此亦成癖，每逢詞人勸人讀。權生語詩常起予，作詩贈君須勉諸。國中他日奏陽春，吾知屬而和者不過十餘人。（《東溟集》卷十）"
  },
  {
    "type": "poet_entry",
    "poet_name": "李時省",
    "poet_background": "李時省（1598-1668），字子三，號騏峰。孝宗元年（1650）文科及第。歷任淮陽府使等職。今存《騏峰集》。",
    "poems": "《絕句》：李杜吟哦後，惟稱柳與韓。蘇黃又仙去，秋草滿騷壇。（《騏峰集》卷一）\n柳㮨\n柳㮨（1602-1662），字廷堅，號百拙庵。仁祖八年（1630）文科及第。長於《中庸》和《大學》。今存《百拙庵集》。\n《李白》：太白謫仙人,錦衣采石月。秋空何崢嶸，崑丘戱鸞鶴。興酣運神思，風雲入仙筆。塵寰眼已空，曠垠宇宙豁。玉皇有秘寶，黃庭三十六。一朝命追還，跳身飛白日。白雲彩鳳遙，紫河青龍躍。相隨赤松子，千年視一瞥。文章落方外，元氣何磅礡。爰有洗心者，高尙仰仙逸。（《百拙庵集》卷一）"
  },
  {
    "type": "poet_entry",
    "poet_name": "柳㮨",
    "poet_background": "柳㮨（1602-1662），字廷堅，號百拙庵。仁祖八年（1630）文科及第。長於《中庸》和《大學》。今存《百拙庵集》。",
    "poems": "《李白》：太白謫仙人,錦衣采石月。秋空何崢嶸，崑丘戱鸞鶴。興酣運神思，風雲入仙筆。塵寰眼已空，曠垠宇宙豁。玉皇有秘寶，黃庭三十六。一朝命追還，跳身飛白日。白雲彩鳳遙，紫河青龍躍。相隨赤松子，千年視一瞥。文章落方外，元氣何磅礡。爰有洗心者，高尙仰仙逸。（《百拙庵集》卷一）"
  },
  {
    "type": "poet_entry",
    "poet_name": "李起浡",
    "poet_background": "李起浡（1602-1662），字沛然，號西歸、無心子。仁祖五年（1627）文科及第。歷任禮曹正郎等職。今存《西歸遺稿》。",
    "poems": "《與柳博士並序》（節錄）：李太白、杜子美，盛唐之宗也，而其爲詩皆太失風雅遺旨。太白尙豪放，子美尙嚴莊。太白之詩曰：“長風幾萬里，吹度玉門關”，子美之詩曰：“朝看紅濕處，花重錦江城”，是固豪則豪矣，莊則莊矣。是果與於性情，而果於感發人懲創人，考政治得失、風俗美惡，亦有萬一之助乎？二子尙如此，其他則又何說。（《西歸遺稿》卷一）"
  },
  {
    "type": "poet_entry",
    "poet_name": "姜柏年",
    "poet_background": "姜柏年（1603-1681），字叔久，號間溪、聽月軒、雪峰。仁祖五年（1627）文科及第。歷任禮曹判書等職。今存《雪峰遺稿》。",
    "poems": "《讀李杜》：黃間筆力有誰强，李杜當年獨擅場。短律長詩留膾炙，晝思宵夢㧾微茫。千秋赤焰連天爇，萬丈晴虹接海長。病客向來詩思渴，一篇纔誦氣揚揚。（《雪峰遺稿》卷一）"
  },
  {
    "type": "work_entry",
    "work_title": "詩文清話",
    "work_background":"《詩文清話》大多摘錄中國詩話家觀點，其中摘錄楊慎《升庵詩話》的條目尤多。",
    "poems": "李坦之錢塘人，風度高遠，寄情岩壑，往來洞霄石室間，讀書賦詩歌皆超軼前古。其《山中苦寒歌》云：“深山苦寒不可居，門前積雪三尺餘。隂崖一夜石蛻骨，寒溜萬瓦冰垂鬚。道人凍臥山之麓，暮爇松明煮溪緑。山隂孤棹期不來，夢入幽岩聞折竹。征西將軍持短兵，馳馬夜渡黃河水。關東諸將面欲裂，嚴光獨釣桐江雪。”此詩雄渾悲狀，鳴金戛玉，無一字不佳，而有餘不盡之意又溢於言外。太白之豪宕、子美之沉著並兼之矣。（《詩文清話》卷一）\n太白婦好道，博學强記。太白一日賦詩云：“不信妾斷賜，歸來看取明鏡前。”婦曰：“君不聞武后詩乎？‘不信比來嘗下淚，開箱驗取石榴裙’，將無類乎？”又一日作《日出行》，大愛“草不謝榮於春風，木不怨落於秋風”之句。婦曰：“‘暄然而春，榮華者不謝；淒然而秋，凋零者不憾’，非劉勰之言乎？”太白深異之，然終不復改竄。（《詩文清話》卷一）\n僧明本學博而好滑稽，嘗詠胡廬云：“秀結團圞帶晩秋，偏從根本易綢繆。牆頭怳忽懸明月，架上依稀綴碧旒。密貯神僊三島藥，穩乘羅漢五湖遊。他年剖破成雙器，半贈顔回半許由。”又子昂令賦松月不離二字云：“天有月兮地有松，可堪松月趣無窮。松生金粉月生魄，月化明珠松化龍。月照長空松掛衲，松回禪定月當空。老僧笑指松頭月，松月何妨一處供。”釋來復字見心。太祖聞其賢，詔侍臣取詩文，覽之褒美。嘗承召賜食詩云：“淇園花發曉吹香，手挽袈裟近御床。闕下彩雲移雉尾，座中紅斾動龍光。金盤蘇合來西域，玉盆醍醐出上方。稠疊濫承天上賜，華封三祝頌陶唐。”又嘗爲給事中王時舉賦聽雨軒云：“掛冠贏得賦閑居，聽雨羅浮老故廬。夜滴梧桐燈燼後，曉鳴荷芰酒醒初。打窗聲趂江濤急，入座寒簾地籟虛。曾憶候朝天上去，五更泥滑出騎驢。”又有送李宗遠歸廣東詩云：“三山水落雁啼霜，虎踞關頭買去航。明日相思回首望，江流不盡楚天長。”又云：“鸚鵡杯深泛紫霞，風流渾訝謫仙家。錦袍留客催春讌，開遍東園豆蔻花。”（《詩文清話》卷一）\n丘文莊公濬初與戚編修瀾友善。戚公病死，杭有神降，自稱戚編修死爲錢塘潮神。弘治甲寅，瓊山夫人吳氏至京師，道出鄱陽，夜夢戚見之，告以來日將有風波之厄，戒勿行。比明天極清朗，夫人故以他事緩之。同艤數十舟皆遇暴風雨漂沒，獨夫人舟無恙。至京以告公，公爲詩文。遣官之浙江，屬布政使李質於錢塘祭之。其詩曰：“幽顯殊道隔死生，九原猶有故人情。曼卿真作蓉城主，太白常留翰苑名。念我明明來入夢，哀君惻惻每吞聲。朝回坐對黃封酒，悵恨雞壇負舊盟。”明年公薨，夫人扶柩歸，經錢塘時質猶在任，仍設祭江滸，以戚公配享。（《詩文清話》卷一）\n李白開元中謁宰相，封一板上題曰：“海上釣鼇客李白。”相問曰：“先生臨滄海釣巨鼇，以何物爲鈎絲？”白曰：“以風浪逸其情，乾坤縱其志。以虹霓爲絲，明月爲鈎。”又曰：“何物爲餌？”曰：“以天下無義氣丈夫爲餌。”時相竦然。（《詩文清話》卷二）\n盛弘之《荊州記》載鹿門事云：龎德公居漢之隂，司馬德操宅州之陽。望衡對宇，歡情日接。泛舟褰裳，率爾休暢。記沮水幽勝云：“風泉傳響於青林之下，岩猿流聲於白雲之上。”若此一段讀之使人神遊八極，信奇筆也。記三峽水急云：“朝發白帝暮宿江陵，凡一千二百餘里，雖飛雲迅鳥不能過也。”太白詩“朝辭白帝彩雲間，千里江陵一日還”，用此語也。（《詩文清話》卷二）\n會稽、臨安、金陵三郡皆有東山，俱傳以爲謝安攜妓之所。按謝安本傳：“初安寓居會稽，與王羲之、許詢、支遁遊處，被召不至，遂棲遲東山。”唐裴晃與呂渭《鑑湖聯句》有“載月還尋戴，東山更問東。”此會稽之東山也。本傳又云：“安嘗徃臨安山中，坐石室，臨濬谷，悠然嘆曰：‘此與伯夷何遠？’”東坡詩所謂：“獨攜縹緲人，來上東西山。”此臨安之東山也。本傳又謂：“及登台輔，營墅於東山，樓觀林竹甚盛，每攜中外子姓遊集。”此金陵之東山也。李白有《憶東山》二絕云：“不到東山久，薔薇幾度花。白雲還自散，明月落誰家。”“我今攜謝妓，長嘯絕人群。欲報東山客，開關掃白雲。”不知所賦者何處之東山也。（《詩文清話》卷二）\n“風景不殊，舉目有山河之異。”此江左新亭語。尋常讀之不曉其說，蓋洛陽四山環圍，伊洛瀍澗在其中。而建康亦四山環圍，秦淮在其中，故云。李白詩云：“山似洛陽多。”許渾云：“只有青山似洛中。”（詩文清話》卷二）\n《東坡志林》云：僕初入廬山，山谷奇秀，平生所未見，殆應接不暇，不欲作詩。已而見山中僧俗皆云：“蘇子瞻來矣。”不覺作一絕云：“芒鞵青竹杖，自掛百錢遊。可怪深山裏，人人識故侯。”又云：“自昔憶清賞，初遊杳靄間。如今不是夢，真個是廬山。”是日有以陳令舉《廬山記》見寄者，且行且讀，見其中云徐凝、李白之詩，不覺失笑。旋入開元寺，主僧求詩，因作一絕云：“帝遣銀河一派垂，古來惟有謫仙辭。飛流濺沫知多少，不與徐凝洗惡詩。”最後與總老同遊西林，又作一絕云：“橫看成嶺側成峰，到處看山了不同。不識廬山真面目，只緣身在此山中。”（《詩文清話》卷二）\n王實甫《西廂記》，其妙處亦何可掩？如第二卷《混江龍》內“粉蝶輕粘飛絮雪，燕泥香惹落花塵。繋春心，情短柳絲長。隔花陰，人遠天涯近。香消了六朝金粉，清減了三楚精神。”如此數語，雖李供奉復生，亦豈能加之哉？夫語關閨閣已是穠艷，須得以冷言剩句出之，雜以訕笑，方纔有趣。若旣著相思辭，復穠艷，則豈畫家所謂“濃鹽赤醬”者乎？畫家以重設色爲“濃鹽赤醬”，若女子施朱傅粉，刻畫太過。豈如靜妝素眼，天然妙麗者之爲勝耶？（《詩文清話》卷二）\n杜子美體製超卓，遣意不拘泥。有起對而次不對者，謂之“偷春體”。又有徹首尾不對，如李白《宿巫山詩》：“昨日巫山下，猿聲夢裏長。桃花飛綠水，三月下瞿塘。雨色風吹去，南行拂楚王。高丘懷宋玉，訪古一沾裳。”及《長信》《牛渚懷古》等作皆散語，不拘對偶。盛唐諸公多用之，謂之“散體”。律詩必守規矩，虛實輕重極其品整。若鄭綮之“歇後體”,徐彥伯之“澀體”，殷璠亦云詩有雅體、野體、俗體。作者欲造大方家，可不覧古以正法眼悉辨之哉？（《詩文清話》卷三）\n李杜五七言有極相類者。李曰“山隨平野盡，江入大荒流”，杜曰“星隨平野闊，月湧大江流”。李曰“人疑天上坐樓船”，杜曰“春水船如天上坐”。蓋興象所及，自然不謀而合。（《詩文清話》卷三）\n李太白詩：“岸夾桃花錦浪生。”韓退之：“種桃處處惟開花，川原遠近蒸紅霞。”蘇子瞻：“戲將桃核裹紅泥，石間散擲如風雨。坐令空山出錦繡，倚天照海花無數。”皆狀桃花之盛，而妙語各臻其極。聚三詩而觀，花境信可愛也。（《詩文清話》卷三）\n李歌行若不構思而妙出渾成。凡得十四語：“東方日出啼早鴉，城門人開掃落花。” “別來幾春未還家，玉牎五見櫻桃花。”“迴飇吹㪚五峰雪，往往飛來落洞庭。”“落花一片天上來，隨人直渡西江水。”“昨夢江花照江國，幾枝正發東窗前。”“坐來黃葉落四五，北斗已掛西城樓。”）“有似山開萬里雲，四望青天解人悶。”所謂“長卿賦不從人間來”，其神化所至耶？（《詩文清話》卷三）\n獨孤及曰：“五言詩之源出於《國風》，廣於《離騷》，著於李蘇，盛於曹劉。其所自遠矣。當漢魏間雖以朴散爲器，作者猶質有餘而文不足。以今揆昔，則有朱絃疏越，大羹遺味之歎。歷千餘歳至沈詹事、宋員外始裁成六品，張施五色，使言之而中倫，歌之而成聲。縁情綺靡之功至是乃備。雖去雅窮遠，其麗有過於古者，亦猶路鞀出於土鼓，篆籀生於鳥跡也。沈宋旣沒，而崔司勲顥、王右丞維復崛起於開元天寳之間，得其門而入者當代不過數人，補闕其一也補闕皇甫冉。”東坡曰：“予嘗論書以謂鍾王之跡蕭散簡遠，妙在筆畫之外。至唐顔柳始集古人筆法而盡發之。極書之變，天下翕然以爲宗師，而鍾王之法益微。至於詩亦然。蘇李之天成，曹劉之自得，陶謝之超逸，蓋亦至矣。而杜子美、李太白以英瑋絕世之姿，淩跨百代，古今詩人盡廢。然魏晉以來髙風絕塵，亦少衰矣。李杜之後詩人繼出，雖間有遠韻，而才不逮意。獨韋應物、柳宗元發纎穠於簡古，寄至味於澹泊，非餘子所及。唐末司空圖崎嶇兵亂之間而詩文髙雅，猶有承平之遺風。其論詩曰：‘梅止於酸，鹽止於鹹，飮食不可無鹽梅，而其美常在鹹酸之外。’蓋自列其詩之有得於文字之表者二十四韻，恨當時不識其妙。” 詩之流三變：國風雅頌，美刺以正。子虛上林，風勸以私。晉宋以來，嘲吟風月，摹寫卉木而已。至於託物見志，一飯念君，則老杜酸辛優於太白之放蕩。敍幽情，述曠懷，則淵明歸去、東坡赤壁優於離騷之怨懟。（《詩文清話》卷三）\n或問王荊公云：“編四家詩，以杜甫爲第一，李白爲第四，豈白之才格詞致不逮甫耶？”公曰：“白之歌詩豪放飄逸，人固莫及。然其格止於此而已，而不知變也。至於甫則悲歡窮泰，發斂抑揚，疾徐縱橫，無施不可。故其詩有平淡簡易者，有綿麗精確者，有嚴重威武若三軍之帥者，有奮迅馳驟若汎駕之馬者，有寂泊閒靜如山谷隱士者，有風流蘊藉若貴介公子者。蓋其詩緒密而思深，觀者茍不能臻其閫奧，未易識其妙處。此甫之所以光掩前人，而後來無繼也。”或者又曰：“唐人之呼何以李加杜先，而謂之‘李杜’耶？”“不知人謂之‘李杜’，取其稱呼之便耳。退之詩有曰‘李杜文章在’，又曰‘昔年嘗讀李杜詩’，則李在杜先。若曰‘遠追甫白感至諴’，又曰‘少陵無人謫仙死’，則李居杜後。如此則孰爲優劣？白居易與元稹同時唱和，人號‘元白’，後與劉禹錫唱和則謂之‘劉白’。白之才豈真下二子哉？若曰：‘王楊盧駱’，楊固嘗自言：‘媿在盧前，恥居王後。’益知稱呼前後不足以優劣也。”或又曰：“評詩者謂甫期白太過，反爲白所誚。”公曰：“不然。甫投白詩曰‘清新庾開府，俊逸鮑參軍’，又云‘李侯有佳句，往往似陰鏗’。鏗之詩又在庾鮑下矣。飯顆之所嘲，雖一時戲劇之談，然二人者名旣相逼，亦不能無相忌也。”（《詩文清話》卷三）\n李謫仙詩中龍也，矯矯然不受約束。杜則麟遊靈囿，鳯鳴朝陽，自是人間瑞物。施諸功用則力牛服箱，德驥駕輅，李亦不能爲也。陶淵明則逸鶴征風，閑鷗忘海。鮑明遠則高鴻決漢，孤鶻破霜。孟東野則秋蛩草根。白樂天則春鶯柳陰。皆造化中一妙，餘皆象龍刻鳳，雖美不情，無取正焉。（《詩文清話》卷三）\n歐陽公云：“落日欲沒峴山西”至“攔街爭唱白銅鞮”，此常言也。至於“清風明月不用一錢買，玉山自倒非人推”，然後見其橫放。所以警動千古者顧不在此乎？杜甫於白得其一節而精强過之，至於天才雄奮，非杜甫可到也。（《詩文清話》卷三）\n世之言詩者皆曰盛唐，予望一時如王右丞之清深，李翰林之豪宕，王江陵之俊逸，常徵君之高曠，李頎之沉著，岑嘉州之精錬，高常侍之老健，各有其妙，而其所造皆能登峰造極者也。然終輸杜少陵一籌。蓋盛唐之所重者風骨也，少陵則體備風骨，而清深豪宕、俊逸高曠、沉著精錬老健蓋無不備，此其所以爲集大成者歟？（《詩文清話》卷三）\n盛中晚唐音調大有徑庭。顧况“一家千里外，百舌五更頭”，不及張謂“還家萬里夢，爲客五更愁”。李商隱“造化中台座，終登上將壇”，不及王維“久踐中台座，終登上將壇”。劉灣“生爲漢宮臣，死爲胡地骨”，不及李白“今日漢宮人，明朝胡地妾”。古云文章如時高下，惟時亦爾。常建“天寒月近城”，孟浩然“江清月近人”。常得力在“寒”字，孟得力“清”字。然總不出杜“江月去人只數尺”，纔自點化，便復神奇，詩家以爲胎元云。（《詩文清話》卷三）\n杜大才，自鍛煉出來；李逸才，自吞吐出來；王妙才，自陶寫出來；孟清才，自搜索出來；高壯才，自把捉出來；岑俊才，自揮霍出來。然杜能變，李不能變；王能長，孟不能長；高能撿，岑不能撿也。（《詩文清話》卷三）\n唐室詩人專門名家比比踵至。古風堪繼前軌者，亦惟陳子昂、儲光羲、韋應物、柳宗元、杜甫、李白數人而已。雖他有作者，安能方駕哉？晚唐諸人雖差不及，姑舉數人，如杜牧之豪雋，許渾之藻思，賈島之枯寂，各臻妙境，足稱玉碎，夫豈瓦全？宋人詩學與唐不倫，唐人流暢情境，宋人鋪陳時事。故唐詩圓，宋詩方。雖介甫、永叔、子瞻、魯直諸公號稱名家，不免此病。善說者不以文害詞，不以詞害意，不言理而理存，此詩之妙境也。不然則《三百篇》之中美刺俱存，淫瑣亦錄。夫子存而不刪，何以哉？學詩者以三百篇爲宗，更憲章漢魏，尋繹楚騷。本其源而溯其流，庶幾不叛於道矣。且無論晚唐，只如中唐人詩，如“月到上房諸品靜，心持半偈萬緣空”之句，興象俱佳。若“廬岳高僧留偈別，茅山道士寄書來。燕知社日辭巢去，菊爲重陽冒雨開”，此等句細味之亦索然，而世傳誦以爲佳，何耶？豈承襲旣久，亦世之耳鑑者多也？（《詩文清話》卷三）\n楊誠齋云：“李太白之詩，列子之御風也；杜少陵之詩，靈均之乘桂舟駕玉車也。無待者，神于詩者歟？有待而未嘗有待者，聖於詩者歟？”然則東坡似太白，山谷似少陵。徐仲車云：“太白之詩，神鷹瞥漢；少陵之詩，駿馬絕塵。”二公之評意同而語亦相近。余謂太白詩仙翁劍客之語，少陵詩雅士騷人之詞。比之文，太白則《史記》也，少陵則《漢書》也。（《詩文清話》卷三）\n陶淵明詩如“白日掩柴扉，虛室絕塵想”，固可見其有道氣象。而“萬物各有托，孤雲獨無依”，可以見其孤忠自許。《詠荊軻》一篇蓋藉之以發孤憤耳，故朱子謂此篇始露本象。其《自挽》詩劉坦之以曳杖易簀比之，豈溢美哉！李白“對影成三人”之句，亦出淵明“欲言無予和，揮盃勸孤影”。韋應物資稟去陶不遠，效陶之作式谷似之，如所謂“聊舒遠世蹤，坐望還山雲”，爲淵明寫真。又如“喬木生夜涼，流雲吐華月”，“喬木落疏陰，微風散煩懊”，“雲淡水容夕，雨微荷氣涼”等句，真無一毫聲色臭味，可謂獨立塵表，超望遠舉。史謂其鮮食寡欲，所至掃地焚香而坐。讀其詩可想見其人。年過九十尚康健，亦寡欲之功也。（《詩文清話》卷三）\n皮日休曰：明皇世章句之風大得建安體，論者推李翰林、杜工部爲尤。介其間能不愧者，惟吾鄉之孟先生也。先生之道，遇景入韻，不拘奇抉異，涵涵然有太平之曲。北齊美蕭慤“芙蓉露下落，楊柳月中疎”，先生有“微雲澹河漢，疎雨滴梧桐”。樂府美王融“殘日霽沙嶼，清風動甘泉”，先生有“氣蒸雲夢澤，波撼岳陽城”。謝朓之詩句精者“露濕寒塘草，月映清淮流”，先生則有“荷風送香氣，竹露滴清音”。此與古人爭勝於毫釐也。（《詩文清話》卷三）\n李太白《去婦詩》：‘憶昔初嫁君，小姑纔倚牀。今日妾辭君，小姑如妾長。回頭語小姑，莫嫁如兄夫。”古今以爲絕唱，然特忿恨決絕之詞耳。若《谷風》去婦之詞曰：“毋逝我梁，母發我笱。”雖遭放棄而猶反顧其家，戀戀不忍。乃知《國風》優柔忠厚，信非後世詩人所能彷彿也。古今賦昭君詞多矣，惟樂天云：“漢使卻回憑寄語，黃金何日贖娥眉。君王若問妾顔色，莫道不如宮裏時。”前輩以爲高出衆作之上，亦由其有不忘君之意。歐陽公《明妃詞》自以爲勝太白，而實不及樂天。至于荊公云：“漢恩自淺胡自深，人生樂在相知心。”則悖理傷道甚矣。杜子美儒冠忍餓，垂翅青冥，殘盃冷炙，酸辛萬狀，不得已而去秦。然其詩曰：“尚憐終南山，回首清渭濱。”戀君之意藹然溢於言外，其爲千載詩人之冠冕，良有以也。魏鶴山云：“處人倫之變，當以《三百五篇》爲正。《考槃》《小宛》之爲臣，《凱風》《小弁》之爲子，《燕燕》《谷風》之爲婦，《何人斯》之爲友，皆不遇者也。而責己重以周，待人輕以約，優柔諄切，怨而不怒，憂而不敢疏也。東坡在黃在惠在儋，不患不偉，患其傷於太豪。如”茲遊最奇絕，所欠唯一死”之類，詞氣不甚平。又如《韓文公廟碑》詩云：“作書詆佛譏君王，要觀南海窺衡湘。”方作諫書時，亦冀諌行而跡隱，豈是故爲詆訐，要爲南海之行？後世詞人多有此意，如“去國一身，高名千古”之類。不知君臣義重，家國憂深。聖賢去魯去齊，不若是恝者，非以一去爲難也。（《詩文清話》卷三）\n唐人樂府多唱詩人絕句。王少伯、李太白爲多，杜子美之詩絕近百，錦城妓女獨唱其《贈花卿》一首：“錦城絲管日紛紛，半入江風半入雲。此曲只應天上有，人間能得幾回聞。”蓋花卿在蜀頗僭用天子禮樂，子美作此諷之，而意在言外，最得詩人之旨。當時妓女獨以此詩入歌，亦有見哉！杜詩諸體皆絕妙，獨絕句本無所解。而近世乃效之而廢諸家，是其真識冥契猶在唐世妓人之下乎？（《詩文清話》卷三）\n元稹曰：建安之後，天下之士遭罹兵戰，曹氏父子鞍馬間爲文，往往橫槊賦詩，故其遒文壯節，抑揚哀怨。晉世風概稍存。宋齊文章以風容色澤、放曠精清爲高。蓋吟寫性靈，流連光景之文也，意義格力無取。陵遲至梁隋，淫艶刻飾，佻巧小碎之極，又宋齊之所不取。唐興，沈宋之流研練精切，穩順聲勢，謂之爲律詩，文體之變極焉。而又好古者遺近，務華者去實，効齊梁則不逮於魏晉，工樂府則力屈於五言。律切則骨格不存，閑雅則纎穠莫備。至於子美，上薄風雅，下該沈宋。掩顔謝之孤高，雜徐庾之流麗，兼昔人之所獨專。則詩人以來未有如子美者。是時山東人李白亦有奇文，時人謂之“李杜”。余觀其壯浪縱恣，擺去拘束，模寫物象，樂府歌詩誠亦差肩於子美。至若鋪陳終始，排比聲韻，大或千言，小猶數百，風調清深，脫棄凡近，則李尚不能歴其藩翰，况堂奧乎？《詩文清話》卷三）\n竹未嘗香也，而杜子美詩云：“雨洗涓涓靜，風吹細細香。”雪未嘗香也，而李太白詩云：“瑤臺雪花數千㸃，片片吹落春風香。”（《詩文清話》卷三）\n太白詩 “天山三丈雪，豈是遠行時”，又云“水國秋風夜，殊非遠別時”，“豈是”“殊非”變幻二字，愈出愈奇。孟蜀韓琮詩“晩日低霞綺，晴山遠畫眉。青青河畔草，不是望郷時”，亦祖太白。（《詩文清話》卷三）\n古樂府《楊叛兒曲》云：“暫出白門前，楊柳可藏烏。歡作沉水香，儂作博山鑪。”李太白擬之，其詞曰：“君歌楊叛兒，妾勸新豐酒。何許最關人，烏啼白門柳。烏啼隱楊花，君醉留妾家。博山爐中沈香火，雙煙一氣淩紫霞。”樂府二十字，太白衍之爲四十四字，而樂府之妙思益顯，隱語益彰。其筆力似烏獲扛龍文之鼎，其精明似光弼領子儀軍。因識古之詩人用前人語有翻案法，有伐材法，有奪胎法，有換骨法。翻案法者，反其意而用之。伐材者，因其語而新之。奪胎換骨，則宋人詩話詳之矣。如梁元帝詩“郎今欲渡畏風波”，太白衍爲兩句云“郎今欲渡緣何事，如此風波不可行”。鮑照詩“春風復多情”，而太白反之曰“春風復無情”。又如曹孟德詩云“對酒當歌”，而杜子美云“玉珮仍當歌”，非杜子美一闡明之，讀者皆以當歌爲當該之當也。子美詩“黃門飛鞚不動塵”，而東坡云“走馬來看不動塵”，而杜之語意益妙。又如子美詩“石出倒聽楓葉下”，而包何云“波影倒江楓”。子美桃花詩“影遭碧水相勾引”，而孟郊云“桃花亞水紅”。白樂天詩“人家半在船，野水多於地”，而姚合云“驛路多臨水，人家半在雲”。徐鉉《隣舍》詩“壁隙透燈光，籬根分井口”，而梅聖俞云“井泉分地脈，砧杵共秋聲”。古樂府云“新人工織縑，舊人工織素。持縑來比素，新人不如故”，而無名氏效之云：“野鷄毛羽好，不如家鷄能報曉。新人雖如花，不如舊人能績麻。”此皆所謂披朝華而啓夕秀，有雙美而無兩傷者乎？若夫宋人之生呑義山，元人之活剝李賀，近日之拆洗杜陵者，豈可同日而語？（《詩文清話》卷三）\n沈佺期詩有“船如天上坐，人向鏡中行”之句。李太白詩“人行明鏡中，鳥度屏風裏”，用其下句作對。杜子美詩“春水船如天上坐，老年花似霧中看”，用其上句作對。近時莊公易詩“詩卷袖寒攜海岳，夜船江穩坐星河”，其上句東坡詩“我攜此石歸，袖中有東海”之說也，下句“船如天上坐”之說也。（《詩文清話》卷三）\n五言古詩，漢魏已下其響絕矣，六朝至初唐祗可謂之半格。高棅選《唐詩正聲》，而其所取如陳子昂“故人江北去，楊柳春風生”，太白“去國登茲樓，懷歸傷暮秋”，劉眘虛“滄溟千萬里，日夜一孤舟”，崔曙“空色不映水，秋聲多在山”，皆律也，而謂之古詩可乎？比之新寡之文君，屢醮之夏姬，美則美矣，謂之初笄室女則不可。于此有盲妁取損罐而充完璧，以白練而爲黃花，茍有孱婿，必售其欺。高棅之選誠盲妁也。近見某公之序，乃謂《正聲》其格渾，其選嚴，噫！是其孱婿乎？（《詩文清話》卷三）\n陳後山評人有云：“蘇明允不能詩，歐陽永叔不能賦。曾子固短於韻語，黃魯直短於散語。蘇子瞻詞如詩，秦少遊詩如詞。”後山評之當矣。然後山亦有短處，殊不自知。正如杜與太白“何時一樽酒，重與細論文”，則譏其欠細密也。李與子美“借問緣何太瘦生，捴爲從前作詩苦”，則譏其太沉著也。（《詩文清話》卷三）\n“梨花一枝春帶雨”句雖佳，不免有脂粉氣。不似“珠簾暮捲西山雨”，多少豪放。予因謂樂天句似茉莉花，王勃句似含笑花，李長吉“桃花亂落如紅雨”似薝蔔花。王荊公以爲總不如“院落深沉杏花雨”乃似闍提花。長樂敖器之盡取魏晉以下詩人演而爲詩評：“魏武帝如幽燕老將，氣韻沉雄。曹子建如三河少年，風流自賞。鮑明遠如飢鷹獨出，奇矯無前。謝康樂如東海揚帆，風日流麗。陶彭澤如絳雲在霄，舒卷自如。王右丞如秋水芙蓉，倚風自笑。韋蘇州如園客獨繭，暗合音徽。孟浩然如洞庭始波，木葉漸脫。杜牧之如銅丸走阪，駿馬馳坡。白樂天如山東父老，勸課農桑，言言皆實。元微之如李龜年說天寳遺事，貌悴而神不傷。劉夢得如鏤冰雕瓊，流光瀅然。李白如劉安雞犬，遺響白雲，覈其歸存，怳無定處。韓退之如囊沙背水，惟韓信獨能。孟東野如埋泉短劒，臥壑寒松。李義山如百寳流蘇，千絲鉄網，綺密環妍，要非適用。蘇東坡如屈注天潢，倒連滄海，變眩百怪，終歸雄渾。歐陽公如瑚如璉，正可施之宗廟。荊公如鄧艾縋兵入蜀，要以險絕爲工。山谷如陶弘景祗詔入官，析理談玄，而松風之夢故在。秦少遊如時女步春，終傷婉弱。後山如九臯鶴唳，深林孤芳，沖寂自妍，不求識賞。唐杜工部如周公制作，後世莫能擬議。”（《詩文清話》卷三）\n漢舊儀，中黃門待五夜之法，謂“甲乙丙丁戊”也。又謂之“五鼓”，亦謂之“五更”，皆以五爲節。今或言子夜謬也。蓋晉時有子夜者善歌。故李義山曰：“心酸子夜歌。”又太白有《子夜歌行》。或有謂之“午夜歌”，謂半夜時如日之午也。故李長吉云：“羅幃午夜愁。”少陵所謂“午夜漏聲催曉箭”者，正謂戊夜耳。宋建隆庚申受禪，後聞陳希夷“只怕五更頭”之言，命宮中轉六更。殊不省“庚”與“更”同音也。至理宗景定元年，歷五庚申，越十七年，宋亡，而五更之數信矣。到元朝延佑七年庚申，而至正帝生帝，乃宋少帝趙㬎子也。當時只呼庚申帝，後方呼順帝云。由是觀之六更亦不爽。（《詩文清話》卷三）\n李白登華山落雁峰曰：“此山最髙，呼吸之氣想通天帝座。恨不攜謝脁驚人詩來，搔首問青天耳。”（《詩文清話》卷三）"
  },
  {
    "type": "poet_entry",
    "poet_name": "金得臣",
    "poet_background": "金得臣（1604-1684），字子公，號柏谷、龜山石人。官至安豐君。今存《柏谷集》《終南叢志》等。",
    "poems": "《後雲亭序》：十年湖海，一筇東南。越花峴而重來，壺中日月；訪丹山而仍憩，峽裏煙霞。快閣崢嶸，上出寥廓；危檻縹緲，下臨層厓。效李白之三登，臥元龍之百尺。時當五月，何畏炎烝；序近三庾，益覺清爽。胸海恢於蒼野，豪氣不禁；眼月開於青天，逸興難制。絕壁迥於雲裏，想巨靈之勞勞；細路盤於山腰，見過客之矻矻。溪聲入簾而喧聒，嵐色透戶而霏微。招仙臺喚鶴壇,羅列於左右；伽倻峰文錦，岳崒嵂於中間。此乃崔學士所遊之地也。慕昔人之遺蹤，揭後雲於亭號。主人稟三丘之奇氣，擅一代之英聲。文似馬遷，應賴大川喬岳之助；詩如張說，必藉麗水佳山之探。志壓乾坤，壯懷何挫於人訾；名震宇宙，雄才獨冠於文場。時命已乖，久隔青雲之路；譚辯益快，寧知白首之心。時拂釣竿，或棹漁艇。松風蘿月，占泉石者幾年；竹簟藤床，任身世於別界。天公餉其賢主，仙分屬之是翁。若余者，才慚握蛇，夢未呑鳥。尋花問柳，幾度吟轡之飛；抹月批風，徒得奚囊之富。西湖之韜跡已久，北極之歸夢亦疏。白雪陽春，孰知音於浮世；高山流水，自不彈於古琴。所賴膠漆深交，金蘭舊契。開心寫意，相感知己之逢；戛骨磨肌，已至忘義之托。酬唱席上，或雜乎螻蚓蛟螭；昏冥酒邊，共謝於是非榮辱。嗚呼！君憐楊雄之拓落，誰惜蔡澤之噤吟。共憑琱欄，展我磊碨之抱；相對吟案，慰此困阨之愁。勝地不常，佳會難得；前期不負，盛事誰傳。茲成策驢之尋，奈乏吐鳳之藝。（《柏谷集》）\n儒生禹鐸工於詩，蘇齋盧守慎嘗在江亭與禹共坐，時漁村落照，真奇觀也。蘇齋欲賦詩，方沉吟，禹援筆先書一絕曰：“曳照檣烏背，收紅釣岸前。半江餘柱影，斜入白鷗天。”蘇齋極稱善曰：“雖贍如四佳，無此警語。”東園金貴榮適在座，曰：“彼學生未聞有能詩聲，何其過許？”蘇齋曰：“君以名位論詩耶？孟浩然之‘微雲淡河漢，疏雨滴梧桐’爲詩家上乘，彼浩然亦非學生乎？”金憮然有愧色。余謂俗人無具眼，又無具耳，唯以時之先後、人之貴賤輕重之。雖使李、杜再生，若沉下流，亦必有輕侮者。世道可慨也。（《終南叢志》）\n頃有諸儒生會語朴淵下，共賦詩。有一客不知何許人，負筇而至，衣冠襤褸。諸儒侮其人，謂曰：“汝能作詩乎？”曰：“諾。”遂先書“飛流直下三千尺，疑是銀河落九天”之句，諸儒相與冷笑曰：“君詩何太功省？”蓋嘲其全用古句也。客曰：“諸君勿笑，第觀結句。”即尾之曰：“謫仙此句今方驗，未必廬山勝朴淵。”一座大驚曰：“朴淵形勢盡於此詩。吾輩無可更賦。”遂擱筆。或云其客乃士人鄭民秀云。松都朴淵瀑布之奇壯名於國中，余嘗親見朴淵，始識李白“疑是銀河落九天”之句善行容矣。鄭順朋詩云：“長恨當年李謫仙，一生廬嶽眼終偏。瓊詞錯比銀河落，更把何言賦朴淵。”五山車天輅詩云：“削立層巒列似屏，半空驚沫吼雷霆。晴虹倒掛潭心黑，白練斜飛石骨清。”雖不用銀河二字，而“晴虹”“白練”亦古語也。蓋上詩有意味而句拙，下詩句豪而少意味。（《終南叢志》）\n東溟鄭君平《登淩漢山城》詩曰：“山勢崚嶒地勢孤，眼前空闊九州無。樓看赤日東臨海，城到青天北備胡。共賀使君兼大將，何勞一卒敵千夫。鯨鯢寂寞風濤穩，朱雀門開醉酒徒。”筆力壯健，人不可及。余嘗問於東溟君平曰：“子之詩於古可方何人?”君平笑曰：“李杜則不敢當矣，至於高岑輩或可比肩。”其《清心樓》詩一絕：“送客高樓秋夜闌，一雙白鷺在前灘。酒酣起望蒼蒼色，月落江清霜露寒。”韻格高絕清爽，若喚起太白。以余觀之，可出高岑之上。（《終南叢志》）"
  },
  {
    "type": "poet_entry",
    "poet_name": "李重明",
    "poet_background": "李重明（1605—1672），字子文，號安谷。孝宗二年（1651）司馬試合格。今存《安谷集》。",
    "poems": "《五君詠》其十：誰識青蓮是謫仙，狂吟身世酒家眠。惟有知章薦天子，錦衣飄拂五雲邊。李白（《安谷集》卷二）"
  },
  {
    "type": "poet_entry",
    "poet_name": "洪宇遠",
    "poet_background": "洪宇遠（1605-1687），字君徵，號南坡。謚號文簡。仁祖二十三年（1645）文科及第。歷任吏曹判書、左參贊等職。今存《南坡集》。",
    "poems": "《次和李丈四首》其三：癡癖平生只在詩，窮探欲襲古人奇。清新俊逸青蓮子，渾厚雄深杜拾遺。逐日狂夫誠可笑，移山愚叟會應疲。沈吟忽起飛騰意，欲上層空跨虎螭。（《南坡集》卷二）"
  },
  {
    "type": "poet_entry",
    "poet_name": "宋浚吉",
    "poet_background": "宋浚吉（1606-1672），字明甫，號同春堂。與宋時烈合稱“雙宋”。仁祖二年（1624年）文科及第。歷任童蒙教官、內侍教官、禮安縣監、刑曹佐郎、司憲府持平等職。今存《語解錄》《同春堂集》。",
    "poems": "《宋生之瑗挽》：有生孰無死，子死最可悲。上有老病親，下有諸幼兒。新構數椽屋，歌哭擬於斯。屋成人已亡，魂返庶憑依。我吟謫仙詩，青春花忽落。人生豈忍此，行路亦沾臆。屬我抱新痾，莽蒼負匍匐。驚聞即遠期，强起誄虞殯。我亦傷虎者，惻惻情何忍。哀哉兩衰翁，相對腸俱隕。（《同春堂集續集》卷五）"
  },
  {
    "type": "poet_entry",
    "poet_name": "洪錫箕",
    "poet_background": "洪錫箕（1606-1680），字元九,號晩洲。謚號孝定。仁祖五年(1627)文科及第。今存《滿洲志》《尊周錄》《晩洲遺集》等。",
    "poems": "《讀李白詩有感》：海內青蓮子，文章天子知。誰憐萬里謫，可廢百篇詩。才豈虛生者，人皆欲殺之。自嗟身世晩，不得與同時。（《晩洲遺集》卷三）"
  },
  {
    "type": "poet_entry",
    "poet_name": "俞棨",
    "poet_background": "俞棨（1607-1664），字武仲，號市南，謚號文忠。仁祖十一年（1633）文科及第。歷任務安縣監、弘文館副教理、大司諫、工曹參議、大司成、副提學、副承旨等職。今存《江居問答》《家禮源流》《麗史提綱》《市南集》等。",
    "poems": "《唐詩類選序》：刪後之詩，至唐大盛，以名家鳴者，無慮數十百家。自敦詩之士，病莫能遍究，搜英擷芳，鈔錄者代作。惟楊氏士弘所選稱《唐音》者最精粹，以世而盛、中、晩分焉，以音而始、正、遺彙焉。然其該取各體，故所選不得偏夥，譬之玉敦金盌，奇珍異品，備之爲儀，少之爲貴，適口則有之，果腹則未也。國家用詩取士，惟古詩、七言於今科式最近，學者從事恒於斯。將由楊氏之選乎？則全鼎之味，染指即休，將領諸家之全乎？則建章千門，鬨闥莫尋。此閔侯《類選》之所以編歟？是編也，出入百氏上下數百年間，凡得四百有餘篇，純取七言者，以近時式也。時代不分，音節不辨者，義主類編也。李杜只載一篇者，以著全集之不可闕而無事於選也。昌黎、溫李之流亦有全集，而間有所取者，視李杜而差之也。取諸平淡而奇逸並收，求之典雅而雄健靡遺。滄珠畢採，野艶咸摘，鬱然爲七言林藪，信乎有功於詩學也。閔侯於唐詩，有王、杜、《左》、馬癖，沈浸咀嚼垂半世，蓋其心口之所諷喩，手指之所枰停，必有三昧法諦，有非別人所能覷到者。編成不欲自私，今復割俸而剞劂之，以公諸人。其著力之深，用意之勤，尤可賞已。蒙莊氏有言曰：“惟其好之也，欲以明之”。閔侯之於是編也，亦殆昭曠之琴策哉？閔侯名晉亮，驪興人。（《市南集》卷十八）"
  },
  {
    "type": "poet_entry",
    "poet_name": "宋時烈",
    "poet_background": "宋時烈（1607-1689），字英甫，號尤庵、華陽洞主、南澗老叟、橋山老父。贈謚“文正”。朝鮮英祖將他配享文廟，朝鮮正祖將他配享孝宗廟庭。仁祖十一年(1633)生員試狀元。歷任世子侍講院進善、左議政等職。西人山黨領袖。今存《宋子大全》。",
    "poems": "《用諸老先生所次紫極宮韻,謹呈籠水亭主人，晦翁與陳同甫書曰：抱膝吟，久做不成。蓋不合先寄陳、葉二詩，田地都被占，卻敎人無下手處也。夫以晦翁之海闊天高，被二詩先占，猶尙如此，況以十三篇見示，以此伎倆，寧有下手處也。然屢勤徵督，不敢終孤，故敢此寫呈，第有所告。此詩自青蓮以下，皆作於四十九，而延之乃見徵於已過二十年者，何也？旣徵於已過者，則宜徵於不及者，未可以長公之嚴，屬之於文谷父子，畢以見示耶？至懇至懇！小孫以不及廿三歲者，前日率爾塵浼，而甚有愧色矣。一本云：余年卌九時，嘗欲妄和青蓮紫極宮詩。而古語云：韓文公腳下下語爲難。又朱先生嘗言：今人開口便說李、杜，何嘗夢見他腳板耶？況余之醜陋，尤其敢下筆耶？今者猥被延之徵督不已，不敢終辭，而以爲已過卌九者，追後爲之，則其不及者，如文谷二世，亦當爲之。遂冒拙錄呈，而仍以請於文谷座下云爾》其一：千古一源妙，難形帛與竹。謂無復何存，謂有寧可掬。要當存省兼，戒懼而謹獨。然後卓然見，古聖如隔宿。聖門敎多術，隨材警顓卜。惟其傳授法，莫如顏克復。嗟余老無成，一簣平地覆。雖然斃後已，不要稊稗熟。\n其二：憶昔禁直日，獨倚宮墻竹。儲君授天劄，跪受盈兩掬。不敢向人道，暗誦於幽獨。晝日懷著胸，夜則抱而宿。誓心負斯誥，有如末之卜。陰陽無停機，會待七日復。至今十七年，萬事成水覆。徒看新貴人，枕人睡正熟。（《宋子大全》卷一）\n《李泰卿東亨與申伯固遠來相訪，意甚勤厚，相留數日，恐有物色者，解攜而歸，臨行，泰卿留詩二首，聊步其韻》其一：謫仙何事哭燕臺，駿骨空招樂毅來。可惜齊牛方五采，邯戰城外浪遲徊。（《宋子大全》卷二）\n《橘屋詩稿跋》：詩不如其人，自古有是語，然未有如橘屋尹公之尤爲著題也。重峰趙先生早師栗谷、牛溪二先生，其道德學問實有淵源，不幸爲群小所仇嫉，其終之所成就，遂能扶三綱、正九法，則可謂不世出之大賢也。方群小仇嫉之時，與之立談者皆被收司之律，故平日知舊至或改頭換面，有過其門而掉臂者，獨公誠心服事，始終如一，遂至於坎軻以沒而不悔。蓋趙先生之賢益大，而公之義益著矣。雖使公之詩浸淫李、杜，淩掩蘇、黃，然視其人則亦豈不欿然，而遜其長弟耶？然知其然者蓋鮮矣。惟文正公、金先生知之深，故塤箎迭唱，金石交契，蓋於公遺編可考而知也。今元輔文谷相公承述事契，弁文編端，發揮引重，無復餘憾。蓋公之爲人，上因趙先生而著，中際金文正而重，終得文谷公而垂於不朽。語曰：不見其山，但見其木。其信矣乎！然則公之可稱者，其將在其詩乎？抑將在其人乎？噫！斯豈易與俗人言哉！時崇禎紀元之上章涒灘九月日，恩津宋時烈書。（《宋子大全》卷一百四十八）\n《龜峰先生宋公墓碣》（節錄）：首與友善而推許者，李山海、崔慶昌、白光勳、崔岦、李純仁、尹卓然、河應臨也，時人號爲八文章。然先生知科舉之外，有用心處，遂取性理諸書，日夕講討，不由師承，刃解冰釋。其文主於左、馬氏，詩主於李白，至其論說理致，則通透灑落，無所礙滯。學者帖帖於前者，終日不絕，而酬酢不倦，其中虛往實歸者甚多。（《宋子大全》卷一百七十二）"
  },
  {
    "type": "poet_entry",
    "poet_name": "朴長遠",
    "poet_background": "朴長遠（1612-1671），字仲久，號久堂、隰傳。謚號文孝。仁祖十四年（1636）文科及第。歷任大司憲等職。今存《久堂集》。",
    "poems": "《惜餘春賦》：昔余之齒稚以壯兮。不識春之可惜。及年歲之衰暮兮。嗟駐景之無力。惟四時各平分兮。胡爲竊獨惜此餘春。匪直身老之可畏兮。嘐嘐不及古之人。觀萬卉之爭紅兮。攬靈芝之三秀。緬三皇之淳風兮。歲一周而難久。念澆散之迄今兮。究噓茁之在初。莽乾坤之回互兮。增余懷之欷歔。其殆庶之顏氏兮。固余心之所希。日月至焉無階而升兮。况何望乎不違。袨余服之初成兮。聊以遡夫浴沂。景翳翳而將入兮。我姑酌彼金罍。落花繽紛而舞簷兮。鳥亦倦而飛回。縱使爲三十年客兮。亦奚足於把玩。洗玉盞而更酌兮。聆夜鶴之警半。候晨鍾而應官兮。奈名韁之繫絆。懷佳人兮不可忘兮。詠榛苓而興嘆。（《久堂集》卷一）\n《和李白紫極宮感秋詩二首》：繫馬步蘭皐，斜陽倚秋竹。月印寒潭水，水月可倂掬。我豈杜陵人，受性亦幽獨。獨往平生願，半百無歸宿。朅來驪江渺，庶獲幽居卜。茅茨費屢謀，欲去戒迷復。世路劇褒斜，高車帶傾覆。歸去來龍山，山家酒應熟。\n我欲善成性，不貴垂汗竹。譬之人身上，足行而手掬。所恨生稟陋，暴棄惟我獨。希顏過自貳，慕偃諾多宿。旣仕學未優，詹尹何須卜。白首縱紛如，猶堪不遠復。人情喜同異，世態多翻覆。行當早休官，要討仁字熟。（《久堂集》卷七）"
  },
  {
    "type": "poet_entry",
    "poet_name": "洪汝河",
    "poet_background": "洪汝河（1620-1674），字百源、應圖，號山澤齋、木齋、大朴山人。孝宗五年（1654）文科及第。歷任司諫院正言等職。今存《木齋集》《東史提綱》等。",
    "poems": "《述懷乙酉避痘在山幕》：東海有布衣，生苦晩好古。所懷業回軻，魂夢繞鄒魯。撥棄戰藝具，日夜諷訓誥。舉世不我與，嘐嘐復踽踽。豈無君民志，櫝玉羞衒賈。况復遭陽九，寧期佩圭組。澆風扇天行，濁穢浸寰宇。轉丹慚伯陽，慎疾欽尼父。鬼神泣李白，隙地潛杜甫。猜訝類杯蛇，怖畏甚蜀虎。江湖似越州，峰巒怳天姥。縣壁巢翡翠，豐林竄麏麌。同住休他姓，今來半吾譜。旁巖築架三，臨溪結廬五。始到逼餘寒，倏已送春煦。黃鳥囀北岡，白鷗飛南浦。倩蔬時訪僧，談數偶要瞽。庭闈葉書字，隣邑笥遺脯。薇蕨欲梗口，萵苣初長圃。物妨來市曁，米嫌貸倉庾。谷嵐設門關，巖淙聽磬拊。不管忘肉味，堪愁絕䶢滷。餐霞沃飢火，酌溪當清酤。遇節違展塋，看雲時陟岵。咫尺論萬里，鉤金重輿羽。脆弱幸完全，壯健或鬼簿。聞道舉國人，一半吟疾瘉。致此豈人事，抑恐天難怙。園葵驗世故，憂時腸欲腐。仁皇捲至和，懿文悲率土。國步漸迍邅，蒼生命絲縷。燮理徵皐夔，辛勤荷湯禹。殷史書七年，春秋錄不雨。雷師久曠職，旱魃更跋扈。謾哂暴尫羸，誰復催農鳸。穎栗欠來牟，萌芽斷秔稻。十室九餓莩，坊市總襤褸。朱門任傾奪，白日喧歌舞。黃鍾混瓦缶，美玉謝玞珷。吏胥性猰㺄，搢紳口鸚鵡。算略真捉影，慰諭飜童羖。難瞻鶴鳴皐，愁聞鴇集栩。豈復思賑濟，但增催歲估。南徼連烽煙，遼塞響戰鼓。朝家困策應，赤子忘恤撫。缾罄北燕飢，罍恥東國窶。湖嶺竭倉廩，渤澥橫舳艣。大小別規模，存亡同理數。江南又作宋，版圖半屬虜。蒼黃比天寶，奔走似典午。殺氣迷河汴，妖星纏杜鄠。紋楸玉帝前，一片乾坤賭。荒淫悼孱孫，宏綱憶皇祖。治雖王霸雜，所貴名節樹。磊落滌弊根，嚴緊勒規矩。立紀正三綱，遵古建六部。一統山河在，萬國風雲聚。青田謀子房，中山勛尙父。英雄漢唐上，禮樂虞周伍。九廟格神人，千春陳簋簠。嘉靖屬河清，萬曆承祖武。玉燭揚光明，金甌不苦窳。鴻恩我國偏，至治天下普。六載勞王師，三韓再安堵。朔方悉稽首，扶桑頓慄股。飜覆遽至此，成敗寧逆睹。事有不忍說，志士傷肺腑。鹿走縣庖廚，鴻冥避網罟。時無不可爲，蹇劣將何補。摩頂休黔堗，魋顏遇奪釜。秋懷會擊節，壯志初題柱。每思撥鉛素，便擬把弓弩。其奈病纏身，斗覺愁填肚。矧此避疾癘，分宜甘伏僂。防虎籬仍牢，怕客扉恒杜。驅蚊巧作煙，撲蠅懶把麈。峰田雜霧鋤，谷泉侵星斞。任敎山鳥怪，苦遭樵童侮。閱卷謾興愁，逢人輒增憮。慚侔腳被撻，疼若腦受盬。匡時乏籌奇，鍊神宜力努。最好捐書史，次忌妄喜怒。從今斷麴蘖，久已斥眉斧。冥契至道精，擺落形象粗。聞來貴食母，見得衆父父。物我爲一體，今古倏仰俯。編籍上南斗，遨遊躡紫府。藏斂此身穩，發用蒼生祜。海內除禍障，赤子得哺乳。即遣化風吹，便敎恩雨溥。時艱憐命薄，性僻嫌仕膴。名實孰作賓，煙霞舊無主。奇羽掠簷椽，紫草生堂廡。屋疏雲濕衣，山空月當戶。玄理入有無，禪談繹橫豎。休對白眼俗，獨坐青燈炷。一別幾時見，二子吾差取。魯直文章古，谷口風節俁。胸襟燦星斗，令聞被文黼。汩汩詞源湧，灑落英音吐。元亮採菊華，靈均攬宿莽。報國思效軀，承家法幹蠱。渠輩摠瑚璉，異日堪宰輔。資品雖不同，一般此辛苦。洞廬苔上扉，書齋花滿塢。隔歲阻來音，何人動歸櫓。洛水暮盪漾，金烏明媚嫵。清詩儻我投，擬遣頭風愈。（《木齋集》卷一）\n《輓詞》（門人李東標撰）：先生一舉白雲鄕，海山千里無晶光，天寒日照雲錦裳，羽旗何處高翺翔。蓬萊殿裏筆如棟，尙記朝陽鳴彩鳳，大醉呼來七寶牀，力士扶出天恩重。天恩如海不可忘，殺身肯避斧與斨，讒邪吮血舌作刀，太空無語空蒼蒼。白頭山高一萬丈，南溟水闊昏炎瘴，歸來閉戶碧溪上，一室圖書樂天放。邇來一十六年間，世事飜覆太無端，木齋堂中春睡足，任看兒輩爭瓦丸。淹中卷裏三千字，龍門筆下今古史，大闢緇帷勤敎育，青衿濟濟如雲委。三韓千載降聖人，再見陰谷生陽春，都人加額望陶冶，九重虛席思忠勤。孰謂儒林相慶日，轉灑千秋志士泣，天上催還鸞鳳馭，人間謾驚奸諛骨。先生自是謫仙倫，靈襟炯炯無纖塵，已向扶桑掛高名，更上青霄爲列辰。小儒碌碌不足評，幾荷黥刖醫天刑，竹裏清江百花發，鳳山秋雨一燈明。不憚徒步侍文席，世故其如若纏縛，邇來自有無限恨，此心耿耿公應識。白日晼晩若逝波，嗚呼吾道堪咨嗟，中宵不寐獨憯歎，感涕倒盆吾奈何！已焉哉！天實爲之吾奈何！（《木齋集》卷十二）"
  },
  {
    "type": "poet_entry",
    "poet_name": "沈攸",
    "poet_background": "沈攸（1620-1688），字仲美，號梧灘。孝宗元年（1650）文科及第。歷任、兵曹佐郞、龍安縣監、大司諫等職。今存《梧灘集》。",
    "poems": "《次李白紫極宮詩韻》：白露下庭綠，隱幾近脩竹。曉鏡照秋顔，徂景不可掬。舉世事趍競，惟我立於獨。一樂在江湖，閑伴漁人宿。平生信行藏，厭就成都卜。月魄任盈虧，天心有來復。蘊玉自奇寶，高車幾傾覆。聊開滿樽酒，向來心逕熟。（《梧灘集》卷十一）"
  },
  {
    "type": "poet_entry",
    "poet_name": "洪柱國",
    "poet_background": "洪柱國（1623-1680），字國卿，號泛翁、竹里。顯宗三年（1662）文科及第。歷任注書、持平、禮曹參議等職。今存《泛翁集》。",
    "poems": "《次李白紫極宮感秋詩以下月課壬寅秋居首》：客行似轉蓬，秋懷倚疏竹。覽物自多感，清淚盈我掬。稅駕紫極宮，寒宵塊處獨。世味飽酸醎，身計無歸宿。漫賦屈子騷，未就君平卜。知非自今日，尙可不遠復。潯江爽氣來，引滿杯且覆。浩歌仍醉眠，一枕黃粱熟。（《泛翁集》卷五）"
  },
  {
    "type": "poet_entry",
    "poet_name": "金萬英",
    "poet_background": "金萬英（1624-1671），字英叔、群實，號南圃。今存《南圃集》。",
    "poems": "詩學發揮：余嘗妄自評論古之所謂吟詠大家，以爲青蓮詩，若昆山彩鳳，飛弄流霞，太華高峰，玉綻芙蓉，只見天然之態，未有斧鑿之痕，可與造化相表裏左右手矣。草堂詩，瘦若飛鶴，清若沆瀣，健若五百義士，苦若三冬雪竹，其刳心剖膽處，可以泣鬼神而激志士矣。昌黎詩，混混如元氣，流行如河海，卓立者與五岳比高，淵深者與四瀆并沉，余嘗以爲詩中之聖經也。若楊士弘所編唐詩三等音律。譬若華佗、扁鵲，輸天下四海之奇材異料，合爲一劑名藥。參朮、昌陽、玉劄、丹砂，辛者補之以甘，涼者濟之以溫，高者抑之，下者揚之，令人一服藥可以打疊了百骸屙癢矣。余故導上品之才，當以李杜韓三家，若自中下以後，當以三唐爲準云。 （《南圃集》卷十一）"
  },
  {
    "type": "poet_entry",
    "poet_name": "李而杜",
    "poet_background": "李而杜（1625—1703），字士直，號覽懷堂。今存《覽懷堂文集》。",
    "poems": "《和李白紫極宮感秋詩并小序》：李青蓮有詩云“四十九年非，一往不可復”，其後蘇黃皆和之，至我退陶先生“轉及進修意”，今余亦四十九，有感於中謹次。\n何來紫宮秋，吹入西園竹。天人契氣化，萬理輸一掬。男兒學天民，濟兼修則獨。休逐一寰夢，願傍三仙宿。行藏問性靈，崖從季主卜。流年及先哲，晚途嗟迷復。千秋寒水月，不翳雲翻覆。何當酬造化，學到天理熟。（《覽懷堂文集》卷一）"
  },
  {
    "type": "poet_entry",
    "poet_name": "李端夏",
    "poet_background": "李端夏（1625-1689），字季周，初號戀齋，後號畏齋，又號松磵居士。謚號平公。李植之子。顯宗三年（1662）文科及第，歷任吏曹判書等職。今存《畏齋集》。",
    "poems": "《次太白潯陽紫極宮韻》：往哲骨已朽，清芬留汗竹。豈比衆人死，徒成塵一掬。喟余生世間，在困立難獨。觸罪恩至寬，還鄕計亦宿。平生有微尙，自慚屢違卜。流年屬知非，失路寧迷復。天道有盛衰，人情易反覆。君子素患難，心從這裏熟。（《畏齋集》卷二）"
  },
  {
    "type": "poet_entry",
    "poet_name": "蘇斗山",
    "poet_background": "蘇斗山（1627-1693），字望如，號月洲。顯宗元年（1660）文科及第，歷任江陵府使等職。今存《月洲集》。",
    "poems": "《次李白紫極宮感秋月課》：秋聲閶闔來，蕭蕭入庭竹。黃花正爛漫，摘來香滿掬。有酒誰共斟，無以慰幽獨。清霜木葉脫，白雨輕塵宿。悲吟宋玉賦，擬賣君平卜。謫仙有遺篇，愛玩幾圭復。世路如秋風，高車任傾覆。山中盍歸來，鷄肥白酒熟。（《月洲集》卷一）\n《引李白詩續成一絕》：前門長楫後門關，曾見謫仙詩句間。爾來薄俗那堪說，今古人情總一般。（《月洲集》卷一）\n《見月問李謫仙消息》：我欲上天無羽翰，寧將詩酒醉乘船。遙憑采石江頭月，千古音塵問謫仙。（《月洲集》卷一）"
  },
  {
    "type": "poet_entry",
    "poet_name": "南龍翼",
    "poet_background": "南龍翼（1628-1692），字雲卿，號壺谷。謚號文憲。仁祖二十六年（1648）文科及第。歷任大提學、吏曹判書等職。今存《壺谷集》《壺谷詩話》等。",
    "poems": "《次紫極宮詩有感》：伯玉知非歲，春秋始隱年。潯陽紫宮竹，和更謫仙篇。（《壺谷集》卷八）\n余以《選》詩年代盛衰，比諸唐詩。建安其初唐乎？陳思當配子昂。而王粲徐幹應瑒劉禎即四傑、沈宋之流也。晉宋之交其盛唐乎？陶彭澤，少陵之敵；謝臨川靈運，謫仙之匹；而延之顏、惠連謝、明遠鮑照諸子，即王、孟、高、岑之班也。齊梁其中唐乎？謝宣城朓可對韋蘇州，沈隱侯約可埒劉隨州，而任新安昉、江光祿淹、柳吳興惲、何水部遜，即劉、柳、元、白之儕也。陳隋其晚唐乎？江捴持捴商隱之伍，楊越公素樊川之列，而蕭慤之“芙蓉露下落”，即許丁卯之“湘潭雲盡暮山出”也，薛道衡之“空梁落燕泥”，即趙渭南之“長笛一聲人倚樓”也。（《壺谷詩話》）\n王右丞之五、七言律、絕、古兼有所長，而五絕尤奇，李、杜之外當爲盛唐獨步。（《壺谷詩話》）\n李、杜優劣自古未定，元微之始尊杜，而韓昌黎兩尊之。自宋以後，無不尊杜，敖陶孫詩評：“以杜爲周公制禮，不敢定議。”此言是矣。而以李比劉安雞犬，無乃太輕且虛歟？或以杜贈李詩“重與細論文”之“細”字，謂之輕視而故下云。何其迂曲之甚歟？楊誠齋“仙翁雅士”之論，《史記》《漢書》之比，其尊李太顯矣。紫陽以聖歸之於李，則微意亦可知。而至明弇州有兩尊之評，而少有右杜意。（《壺谷詩話》）\n弇州評李、杜曰：“五言古、七言歌行，太白以氣爲主，以自然爲宗，以俊逸高暢爲貴。子美以意爲主，以獨造爲宗，以奇拔沈雄爲貴。味之使人飄揚欲仙者，太白也。使人慷慨激烈，噓欷欲絕者，子美也。五言律、七言歌行，子美神矣，七言律聖矣；五、七言絕太白神矣，七言歌行聖矣，五言次之。太白之七言律，子美之七言絕，皆變體，不足多法也。”此誠不易之定論，而余猶有未釋然者。李、杜之五言古，如《古風》《紀行》可以相埒，而如杜之《石壕吏》《潼關吏》《無家別》《新婚別》《遣懷》諸篇，李固不可敵。《北征》《赴奉先》二長篇，又勝於《憶舊遊》《王屋山人》，則五言杜實優矣，而不論於神、聖之中。至若七言歌行，李之《遠別離》《蜀道難》《天姥吟》《憶秦娥》諸篇，杜亦無可對。豈有神、聖之別歟？（《壺谷詩話》）\n唐詩各體中壓卷之作，古人各有所主。而以余之妄見論之，五言絕，則王右丞“人間桂花落”；七言絕則王之渙“黃河遠上白雲間”；五言律則杜隰城“獨有遠遊人”，七言律則劉隨州“建牙吹角不聞喧”等作，似當爲全篇之完備警絕者。若求於李、杜，則五七絕當盡在李，五七律當盡在杜，此則不敢論。（《壺谷詩話》）\n余思學詩之法，李、杜絕高不可學。惟當多讀吟誦，慕其調響，思其氣力。五言律則學王摩詰，七律則學劉長卿，五絕則學崔國輔，七絕則學李商隱，五古則學韋蘇州，七古則學岑嘉州。（《壺谷詩話》）\n李空同夢陽有大闢草萊之功，後來詩人皆以此爲宗。而其前高太史啓、楊按察、林員外鴻、袁海叟凱、汪右丞廣洋、浦長源源、莊定山昶，亦多警句矣。何大復景明與空同齊名，欲以風調埒之，而氣力大不及焉。其後王浚川廷相、邊華泉貢、徐迪功禎卿、王陽明守仁、唐荊川順之，楊升菴慎諸公，相繼而起，至李滄溟攀龍、王弇州世貞而大振焉。従而遊者，如吳川樓國倫，宗方城臣、王麟州世懋、徐龍灣中行、梁蘭汀有譽等皆高蹈。槩論之，則空同、弇州如杜，大復、滄溟如李。論其集大成，則不可不歸於王。而若其才之卓越，則滄溟爲最。如“臥病山中生桂樹，懷人江上落梅花”，“樽前病起逢寒食，客裏花開別故人”等句，王亦不可及。此弇州所以景慕滄溟，雖受仲尼、丘明之譬，只目攝而不大忤，有若子美之仰太白也。川樓以下地醜德齊，而吳體最備，宗才最高。（《壺谷詩話》）\n許荷谷年少輕躁，一斥不振，其柳州之流乎！然詩則絕佳，且知古法，格高於筠。蘭雪軒之詩，或云筠也自作，假稱以欺世。而調格又高於荷谷，筠所不及。余于玉堂觀一唐冊，名曰《亘史》，而末端盡載《蘭雪集》，稱道機至，至比諸謫仙。又作序曰：“若使此人如曹大家秉史筆，則朝鮮搢紳將文過不暇。”可笑。（《壺谷詩話》）\n我朝之有權、李，如唐之李、杜，明之滄、弇。而李之慕權，又如子美之於太白，元美之於于鱗。少時作詩，不就正于權則不敢示人。及聞枉死，作詩一聯曰：“浩蕩神農藥，蕭條大禹謨。”又過東城殞命處有吟曰：“行過郭東花落處，故人詩骨至今悲。”可謂一字一淚。（《壺谷詩話》）\n東溟晚出，莫有能抗之者。谿谷每云：“聞鄭詩來，則有如雷霆霹靂，令人自怕。”自寫其警句於壁上而觀之。孝廟潛邸時，亦以“天山月出雲海深”之絕句附壁省覽。五律、七絕皆其所長，而至若七言歌行，則髣髴李、杜，我國前古所未有也。行文儷文亦奇健可畏。（《壺谷詩話》）\n壬辰亂後，國計熇竭，如監試小科久廢不行。至辛丑始設，群才欝而始展，故場屋多名作。許筠以一所考官得睦茶山大欽《秋夜聞詠史》詩，以爲無出其右。自以得人揚揚。交榜之日，二所考官知其氣色，先出洪千璟《早朝大明宮》詩以試之。筠笑曰：“此作固好矣，我所得，則乃李太白詩、王羲之筆也。惡敢當我於是？”諸試官始出趙竹陰希逸《龍門賞雪賦》：“蘇東坡賦、趙孟頫筆亦何如？”筠見之奪色，大加稱讚。諸試官乘勢折筠：“此賦非許僉正所可知。”筠讀至“寒聲暮緊，雪意方豪”之句，扣扇曰：“筠雖不文，此句則知好。”仍貫珠而走。趙果爲魁是科，任疏庵爲進六。或云如論格調則任詩最優云。（《壺谷詩話》）"
  },
  {
    "type": "poet_entry",
    "poet_name": "南九萬",
    "poet_background": "南九萬（1629-1711），字雲路，號藥泉、美齋。孝宗七年（1656）文科及第。歷任漢城府左尹、大提學、大司諫、右議政等職。今存《藥泉集》。",
    "poems": "《金益亨言：渠少時受學於鄭玄谷百昌，其時鄭公寓居楊根江上，任疏菴叔英、李澤堂植俱斥於時，居止相近，從遊甚樂，唱酬篇什，溢於幾案雲。餘聞而感焉，使金生誦所記三公詩各一章，輒步其韻以識之。》：文辭窺覘馬班門，詩律沿洄李杜源。不朽千秋留盛事，令人長憶澤風村。（《藥泉集》卷一）"
  },
  {
    "type": "poet_entry",
    "poet_name": "金壽恒",
    "poet_background": "金壽恒（1629-1689），字久之，號文谷。謚號文忠。孝宗二年（1651）文科及第。仕孝宗、顯宗、肅宗三朝，屬於西人黨，官至領議政。今存《文谷集》。",
    "poems": "《族子盛最以金吾郞押余行到靈巖還歸臨別協兒偶吟謫仙詩句暗合今日情境故足成以贈之》：月出青山送行子，四邊苦竹秋聲起。分明千載謫仙詩，情境依然今日是。（《文谷集》卷三）\n《丁巳除夕用李白紫極宮韻寓感兼以自警》：歲律忽焉窮，荒城聞爆竹。流光如掣電，閃爍不堪掬。家家惜此宵，苦心惟我獨。頹顏對殘燈，耿耿未能宿。五十愧無聞，餘生固已卜。吾人貴自彊，皓天豈不復。寡過在知非，斯言尙可覆。勉勉惜分陰，羊胛幾回熟。（《文谷集》卷四）\n《答兒輩乙巳》：即見廿二、廿三書，知集病已差，覓家移寓，深慰鬱慮之懷。余僅僅支遣而去，夜雷雨大作，假家湫濕，苦况萬狀，可悶！可悶！汝輩近日做何工夫耶？科期只隔數月，而一向浪遊，豈非可悶之甚耶？雖不能受學，而前日所讀李白唐詩，勤勤熟讀，逐日作詩習字，則可見長進之效。須惜分陰，切去怠惰之習，至可！至可！余今遠出，雜兒之追逐，必倍於前。古人事親之道，聽於無聲，視於無形，何可以父母之不見不聞而不自敬謹乎？戒之！戒之！（《文谷集》卷二十八）"
  },
  {
    "type": "poet_entry",
    "poet_name": "朴世堂",
    "poet_background": "朴世堂（1629-1703），字季肯，號潛叟、西溪、西溪樵叟。謚號文節。顯宗元年（1660）文科及第。歷任奉常寺正等職。今存《西溪集》。",
    "poems": "《聞新及第李壯元於宴筵遇舊所識妓》：玉人今屬薜王家，久別蕭郞星漢賖。青鳥不知傳錦字，素娥多意借名花。文章獨步李供奉，嬌艶無雙萼綠華。會識相逢真有數，彩鸞隨鳳舞婆娑。（《西溪集》卷一）"
  },
  {
    "type": "poet_entry",
    "poet_name": "宋奎濂",
    "poet_background": "宋奎濂（1630-1709），歷任爲吏曹佐郞、大司憲等職。今存《霽月堂集》。",
    "poems": "《丈席以“鳳、寺、已”字韻演爲七言下示，敢復效嚬，略敍悼亡哀懷，他不暇及》：憶昨清遊如隔晨，屈指于今月廑四。陳蹤無處不生悲，忍復重尋鳳眼寺。儒仙當日身事閒，杖屨好向禪窗止。從遊少長十餘人，更有吾家兄弟二。吹壎唱篪樂何窮，合璧聯珠情不已。風流兄似赤壁蘇，跌宕弟愧青蓮李。相攜步入石門深，薄暮山容轉清邃。兄時氣力頗康健，醉裏高談雜善戲。因言世故易罥人，利名隨身宜早避。平生雅操此可見，懦夫聞之思奮起。飜嗟時事劇雲擾，誰設淫辭害正議。尋常嘻笑歎吒間，予奪自有麟經旨。風塵奔走恥折腰，物外逍遙欣得志。弟也迂疏不自量，一言大忤時人意。兄謂此事何足論，且賦新詩各寫紙。兄篇先就弟篇續，擬將勝跡垂千祀。相期魯論後凋訓，共勉周詩征邁義。那知風燭不暫停，奄作存亡千古事。人間幾叫隻影雁，地下長埋如玉士。哀哀丹旐指何處，哭隨靈軒顚且躓。虛堂忍見素月色，碧落空瞻箕尾騎。嗟余於世亦能幾，又見今年落一齒。（《霽月堂集》卷二）"
  },
  {
    "type": "poet_entry",
    "poet_name": "崔承太",
    "poet_background": "崔承太（生卒年不詳），字子紹，號雪蕉。今存《雪蕉遺稿》。\n《贈庾述夫、李子春，兼示外甥金富賢》： 一自詩亡王德衰，千秋正聲何微茫。尙看蘇李綴微響，建安黃初復紫黃。紛紛百家迭酬唱，分錦裂繡成文章。獨有徵君抱玄真，天然古色無雕妝。餘波涓流氣已細，齊梁玉臺徒芬芳。雲龍風虎起隴西，復令才傑盛於唐。歌行浹浹律法正，骵格森嚴諧羽商。王楊盧駱始草創，中間李杜乃闡揚。一唱駈除六朝艶，雲流嶽立天開張。廬山天姥吐崢嶸，吳蜀風煙果肚腸。上窺風雅下追騷，曹劉咨嗟鮑謝忙。後來蘇黃尋墜緖，吟成只見餘糟糠。遺篇須獲六丁餘，又恐風雨隨電光。披玩不覺誦萬過，口角流沫眵生眶。吾友鄭子愛入髓，往往佳句窺其堂。即今零落歎山阿，無奈餘生叫寒螿。論詩賴有庾與李，猶是雲間雙鳳凰。晩有吾甥亦好詩，庾李壇上來翺翔。數子清論薄層霄，未知我言太疏狂。（《雪蕉遺稿》）",
    "poems": "《武溪洞次李白韻》：一條銀瀑劈蒼煙，去作西南萬里川。濯足高歌意如許，欲揮峰筆寫青天。芒鞋步踏碧溪煙，仰見長虹飮玉川。欲識神仙棲隱處，畫開嵩華洞中天。（《雪蕉遺稿》）"
  },
  {
    "type": "poet_entry",
    "poet_name": "金萬基",
    "poet_background": "金萬基（1633-1687），字永淑，號瑞石、靜觀齋。謚號文忠。封光城府院君。孝宗三年（1652）文科及第。歷任大司諫等職。今存《瑞石集》。",
    "poems": "《對終南有懷次太白登樓韻》：床月伴孤夢，匣鏡鑑愁容。幽憂不自遣，開軒眄遙峰。日轉巖竇明，雪埋林壑重。山風朝夕起，蒼翠颭檜松。朗詠遂初賦，永懷遯世蹤。幽尋可怡神，曠望足盪胸。謇余識損益，向平逝相從。沈吟華髮生，曾城欲暮鍾。（《瑞石集》卷一）\n《夢李白》：命駕誰千里，長吟愧古人。交期元不阻，宵夢卻能頻。且喜青眸舊，相驚白髮新。論心惟涕淚，在困尙清真。簪盍俄分袂，形開奄隔晨。林風偏警枕，樑月漫傳神。（《瑞石集》卷三）"
  },
  {
    "type": "poet_entry",
    "poet_name": "申翼相",
    "poet_background": "申翼相（1634-1697），字叔弼,號醒齋。謚號貞簡。工詩詞,書法造詣頗深。今存《醒齋遺稿》。",
    "poems": "《次李白韻》：陰陽分二氣，白日配華月。天翻地軸傾，桂魄隨沈沒。風雲日黯黮，山川慘無輝。陰翳塞兩儀，陽和變寒霏。大運遽如此，誰分是與非。哀彼當門蘭，意折嚴霜威。問天天漠漠，掩抑空沾衣。（《醒齋遺稿》卷三）\n《嵩山遇李白受素書》：宣王昔和香山篇，嗟爾詩仙反冥路。音書上界阻春羅，血淚寒天灑風樹。家君消息白也傳，况復深情妙訣付。廬山金鼎鍊丹日，朱府高舉飛雲步。箕精縱看耀碧霄，羽蓋那知返玄圃。仙區有無斷青鳥，隻影人間泣孤露。行行崇岳眼忽明，李白揚言披雲霧。清都音信向我傳，大人無恙紅顏駐。仙官俱作貝闕吏，詩伴同吟玉樓句。神方又向神中授，玉笈瑤箋神鬼護。仙衫乍挽雜悲喜，涕淚無從但哀吁。高堂起居我心，癡狂如夢寤。音容服食可細傳，倘復平時順百度。瓊函素字是何物，鳥獸能言亦可悟。今朝對君若見爺，少慰稚兒庸濡慕。如令老爺壽無疆，天上人間何足數。劉安鷄犬我欲，上都何時好聚。天邊尙遲彩鶴來，林外徒感啼鳥哺。可時遼野返故里，庶期人寰父子遇。元來閬苑說荒唐，此事能無。親闈他日若有問，小子龜辛淚如注。分明玉字識父書，伏讀雲空香一炷。（《醒齋遺稿》卷五）"
  },
  {
    "type": "poet_entry",
    "poet_name": "金萬重",
    "poet_background": "金萬重（1637-1692），字重叔，號西浦。顯宗六年（1665）文科及第。歷任大司諫、大提學、判書等職。今存《西浦集》《西浦漫筆》。",
    "poems": "《夢李白六韻》：漢室失才子，瀟湘無故人。晨星看落落，宵夢許頻頻。颯爾如相合，蘧然竟莫真。歸魂驚局促，落月想精神。卑濕炎荒地，支離放逐臣。孰知生死別，揮涕大江濱。（《西浦集》卷三）\n李白翰林供奉時，被讒失意，薄遊華陰縣。邑宰適坐衙視事，白跨驢馱醉而過。邑宰怒，令左右挐至，謂之曰：“爾是何人？乃敢無禮若是。”白請紙筆，供辭以對曰：“曾龍巾拭吐，御手調羹，玉妃捧硯，力士脫靴。天子殿前，尚容吾走馬，華陰縣裏，不得我騎驢？”邑宰見之，知其爲白。下拜稱謝，深愧不敏。（節選《西浦集》卷七）\n李杜齊名，而唐以來文人之左右祖者，杜居七八。白樂天、元微之、王介甫及江西一派並尊杜，歐陽永叔、朱晦庵、楊用修右李，韓退之、蘇子瞻並尊者也。若明弘嘉諸公，固亦並尊，而觀其旨意，率皆偏向少陵耳。詩道至少陵而大成，古今推而爲大家無異論，李固不得與也。然物到極盛便有衰意。邵子曰“看花須看未開時”，李如花之始開，杜如盡開，夔後則不無離披意。（《西浦漫筆》）\n李白《蜀道難》，或以爲白之初入洛，以此見知於賀知章；或以爲杜甫之依嚴武，白憂其見害而作。兩說俱出於唐人，而其不同如此。竊謂白本蜀人，不能無端貶薄出土，比之豹虎，後說蓋近之矣。而今觀“劍閣崢嶸”以下，其憂深，其語切，忠憤隱痛之意噴薄於文字間，其爲明皇幸蜀而發無疑矣。以此觀之，尤覺朱公不用《詩序》之高也。（《西浦漫筆》）\n王介甫選四家詩，以杜爲首，次歐韓，以李爲末，其怪拗如此。“祖宗不足法，人言不足恤”，皆從此推去者。（《西浦漫筆》）\n自古評詩者未必能詩，而能詩者又未必善評。嚴滄浪詩評爲詩十三篇，而其所爲絕句堇有晚唐風味。劉項溪亦未聞有詩傳後也。李芝峰負詞壇重望，《類說》二十卷，論詩者居半，而其言殊無開發人意處。柳西厓經世之文，何嘗數數於小計？而其論李白《洞庭湖》、劉禹錫《大堤》詩，見識之超卓，求之《類說》不可得也。《洞庭湖》固人所共喜，若《大堤》則實公之獨見，亦可見才智之出人也。《象村詩話》多取薩天錫、瞿宗吉纖麗語，想公詩從此路有得。（《西浦漫筆》\n宋人小說：哲宗受艾灸時，侍臣誦某人惡詩：“蛙翻白出闊，蚓死紫之長”之句，哲宗大笑，爲之忘痛。此詩信可笑，然句法實出韓孟《城南聯句》：“菱翻紫角利，荷折碧圓傾”之句。其人未必非深於詩者，宋人尚韓詩，多以爲勝於李杜，故其弊至此。若韓孟《鬥鶏聯句》：“一噴一醒然，再接再礪乃”之類，宋人極稱其工，而實未知其佳處何在也。（《西浦漫筆》）\n弇州《十八羅漢贊》盡避東坡所用材料，別出機軸，爭勝於毫釐間，其才豈在坡公下哉？其《和<煙江疊嶂圖>》詩曰：“鄒陽後身薄自曉，舍我誰結三生緣。”世傳東坡爲鄒陽後身，故弇州卻言東坡之後身舍我其誰，此自負亦不淺亦。坡云：“結髪求道，晚年所得奇偉，法應化生於衆香國兜率天，少卻亦當與石曼卿交印，必不復墜塵寰。”豈多生綺語之習，消磨未盡，不免又作一番遊戲，以待曇陽子之點化歟？坡公之《詠太白》詩曰：“天人幾何同一漚，謫仙非謫乃其游。”（《西浦漫筆》）\n南判書雲卿言：“子美之於太白、元美之於于鱗、容齋之於翠軒、東岳之於石洲，晚來成就，世多以爲過之，而其許與稱道之語，常若不可企及者然。此如場屋舉子，於其少時接長，終身敬畏，不敢以等夷視之。”此言良然。俗以科儒群居做工謂之同接，猶古之詩社也。（《西浦漫筆》）\n李白洲少時，月沙使讀退之《南山詩》千遍，白洲甚苦之，强讀至八百遍，終不能準數而止。余謂《南山詩》固傑作，李杜詩不無尤勝者，何獨於此而千讀乎？想白洲負其才敏，不屑誦數，故月沙故以繁重汗漫之文折其飛揚輕銳之氣，此亦黃石老人墮履意也。今之學詩者，或以多讀《南山詩》爲秘訣，然則一進履於老人者皆可爲帝王師耶？（《西浦漫筆》）\n玉川子《月陰詩》當與太白古風“剷除薄太清”同義，前人說恐皆非是。憲宗元妃郭氏乃汾陽之孫，且有令德，而帝惑於內嬖，終不肯正名中壼。十五年間，坤儀缺焉。至宣宗即位，終爲侍婢鄭氏所逼死。其禍已兆於元和，而裴李諸公未聞有言之者，此玉川子所以歷詆周天星辰，而若其所欲磔之一幙，豈謂鄭耶？（《西浦漫筆》）\n忘軒《忠原客館詩》曰：“明宵泊近驪江月，竹嶺連天不見君。”此語不可曉。所謂“君”者，在竹嶺之外，則即此已不可見，何待驪江？若在於此，則驪江之不見何與竹嶺乎？竊謂“竹嶺”二字似是“月岳”之誤，蓋謂但見忠原之山，不見忠原之人也。若其聲格，從太白《峨眉山月》來。（《西浦漫筆》）"
  },
  {
    "type": "poet_entry",
    "poet_name": "金兌一",
    "poet_background": "金兌一（1637-1702），字秋伯，號蘆洲。歷任成均館司成、通禮院通禮、右諫議大夫等職。今存《蘆洲先生文集》。",
    "poems": "《秋夜次李太白紫極宮感秋詩》：白露漙漙下，浥彼階前竹。芳蘭被萎折，采采不盈掬。悽然感時節，戚戚抱幽獨。人生天地間，真似蘧廬宿。已過半百年，前程斯可卜。往者縱難追，今詎終迷復。來吾向安宅，情車戒顛覆。五糓期有秋。莫令稊稗熟。（《蘆洲先生文集》卷一）"
  },
  {
    "type": "poet_entry",
    "poet_name": "李宗文",
    "poet_background": "李宗文（1638-1698），字正叔，號江皐。肅宗二年（1676）武科進士。歷任備邊司郎廳、海美縣監等職，施行惠政。今存《全城世稿》。",
    "poems": "《次李白韻贈山陰倅》：昔泛蘭舟弄素波，鑑湖形騰憶偏多。羨君此地爲仙尉，不寫黃庭得換鵝。（《全城世稿·江臯集上》）"
  },
  {
    "type": "poet_entry",
    "poet_name": "趙持謙",
    "poet_background": "趙持謙（1639-1685），字光甫，號迂齋。歷任慶尚道觀察使等職。今存《迂齋集》。",
    "poems": "《李白》：平生許與賀知章，末路扶持郭汾陽。一自長鯨天上去，寥寥宇宙幾千霜。（《迂齋集》卷一）"
  },
  {
    "type": "poet_entry",
    "poet_name": "洪受疇",
    "poet_background": "洪受疇（1642-1704），字九言，號壺隱。歷任京畿道觀察員觀察使、承旨等職。今存《壺隱集》。",
    "poems": "《次鄭谷讀李白詩韻挽李君繩兮宜繩三首中，只抄一》：知君骨相稟金星，李謫仙人也復生。今古詩魂鯨背醉，江南月色爲誰明。（《壺隱集》卷三）"
  },
  {
    "type": "poet_entry",
    "poet_name": "洪萬宗",
    "poet_background": "洪萬宗（1643—1725），字於海，號玄默子、長洲、夢軒。著述頗豐，今存《小華詩評》《蓂葉志諧》《旬五志》等。",
    "poems": "任處士錪號鳴臯，工於詩，而平生所讀李白、《唐音》而已。嘗有作，句雖好，調響若不類唐，則輒不示人。其《江干詞》云：“三竿日出白煙消，江北江南上晚潮。隔浦坎坎齊打鼓，郎船已近海門橋。”淡雅可詠。（《小華詩評》卷下）\n近世谿谷、澤堂、東溟三人，並稱當世哲匠，論者各以所尚優劣而輕重之，甚無謂也。凡文章之美各有定價，豈以好惡爲抑揚乎？余觀谿谷文章渾厚流鬯，如太湖漫漫，微風不動；澤堂精妙透徹，如秦臺明鏡，物莫逃形；東溟發越俊壯，如晴天白日，霹靂轟轟。三家氣像自是各別。至若東溟之“海上白雲間，蒼蒼皆骨山。山僧飛錫去，笑問幾時還”，逡逸中極閒雅，風神骨格似太白。二子所未道也。（《小華詩評》卷下）\n李嘉祐詩曰：“水田飛白鷺，夏木囀黃鸝。”王維添“漠漠”“陰陰”四字於五言上以成七言。先輩稱其精神自倍。謝靈運詩曰：“林壑斂暝色，云霞收夕霏。”李白《五雲裘歌》添“襟前”“袖上”四字於其上，其親切增彩亦爲古人所美。賈島詩曰：“獨行潭底影，數息水邊身。”我東金東峰又添“飛錫”、“敷床”四字於其上，反有斧鑿痕，未若浪仙五言之天然。其不及於王維、李白之倍增神采矣。（《詩評補遺》）\n蓀谷李達《漫浪舞歌》詩曰：“奇乎哉漫浪翁，海山中。棲霞弄月，神想雲鴻。說劍白猿，學舞青童。蓬山謁金母，卻下乘天風。瓊筵寶幄敞畫堂，綉衫鈿帶羅衣香。鳳吹簫兮鸞鼓簧，翁欲舞，身飄揚。一拍手始舉，鵬褰兩翼擊海波，遠控扶搖勢。再拍衫袖旋，驚雷急電飛青天。三拍四拍變轉不可測，龍騰虎攫相奮搏。倏若箭離絃，疾若駒過隙。前傾後倒若不支，左盤右蹙如不持。神之出兮鬼之沒，出沒無時。霹靂揮斧，風雨聲怒。東海上金剛，一萬二千多少峰。丘巒騰擲，岩壑巃嵸。最高毗盧峰插空，層崖倒掛藏九龍。懸流萬尺洗玉壁，噴石三百曲。此翁得之，毫髮盡移。胸中獨奪造化妙，長袖蹁躚性所好。向來筵前萬千狀，會與此山爭豪壯。奇乎哉，漫浪翁，渾脫何時窮。恨不與公孫大娘生同時，舞劍決雌雄。世上無張顛，誰能學奇字。縱使公孫大娘生同時，公孫大娘未必能勝此。”豪逸奇壯，浙人吳明濟見之稱謂“酷似太白”，許筠又評謂“崔詩悍勁，白詩枯淡，皆千年希調。而李益之胞崔孕白，而自成大家”云。益之，蓀谷字也。（《詩評補遺》）\n自古歌行長篇，必有氣力，然後能之。如孟襄陽輩自是唐家高手，而至於歌行長篇無復佳者。近世東溟鄭老得杜之骨格，挾李之風神，詞氣跌宕，筆力逸橫，傑然爲東方大家，百代以下當無繼者。其《梁孝王歌》曰：“君不見梁王，父兄皆帝所見大，雄豪富貴古莫比。不受漢庭二千石，大起梁園三百里。脩竹遙連雁鶩池，君王出遊常驅馳。平臺雲集山東客，射獵風翻天子旗。天子旌旗畫日月，複道日日歌鐘發。罍尊美酒宴上賓，雪下梁園賦白雪。君王驕逸意無窮，常恨不得都關中。安陵礪劍刺將軍，漢使十輩來紛紛。臨江自殺中尉府，安知親父不爲虎。不是當年韓內史，誰遣君王泣如雨。”其名篇傑作不可勝記，茲録其一，可以嘗臠知鼎矣。清陰金相公嘗見東溟歌作長篇曰：“詩中圖畫劍戟，可畏不可狎。”又曰：“曠數百年無此氣格。”（《詩評補遺》）\n洪上庠柱臣號醉仙，其《漫詠》詩曰：“停杯問月向青天，此子何如李謫仙？舉世人皆愁已老，半生吾獨酒爲年。清宵桃李園中飮，白日長安市上眠。何事屈平嫌眾醉，譚邊醒死古今憐。”自托古人，語宕而婉。如《雪後》一聯曰：“日暮飢烏蹲野樹，天寒孤鶩守冰池。”詞非不工，而有窮苦氣象。公之早夭不達，此其徵歟？（《詩評補遺》）\n詩固未以作，詩評亦未易也。玄翁、芝峰兩公皆深於詩家，而所著古人詩評，間有未妥處。余表以録之，以俟騷壇公議。玄翁《晴窗軟談》曰：“北海之雄，出子美上。”又曰：“王勃之《秋夜長》、盧照鄰之《長安古意》，太白則優爲，子美恐輸一籌。”無乃其予奪太過耶？昔敖陶孫評論漢魏以下諸詩，至杜甫則曰：“如周公製作，不可擬議。”《芝峰類說》曰“子美《岳陽樓》詩‘親朋無一字，老病有孤舟’，與上句不屬，且於岳陽樓不相稱”云。是大不然。凡格律，有先景物而後事實者，有先事實而後景物者。豈必以景物徹頭徹尾也哉？蓋此詩子美避亂到此而作也，上一聯全言景物，下聯敍述其情，乃詩之體也。芝峰所謂“不屬”“不相稱”，何哉？唐子西云：“余過岳陽樓，觀子美詩，不過四十字耳。氣象宏放，殆與洞庭爭雄。”豈不信哉。（《詩評補遺》）\n鄭民秀嘗遊朴淵瀑，衣冠襤褸，負杖而至。有文士多集，侮其爲人。謂曰：“汝能作詩乎？”即應之曰：“飛流直下三千尺，疑是銀河落九天。”諸人皆冷笑，即尾之曰：“謫仙此句今方驗，未必廬山勝朴淵。”（《詩評補遺後識》）\n林白湖悌，羅州人，能文章，豪宕不羈之士也。將向湖南，時當仲春，路傍有鄉生輩作煎花會，方呼韻賦詩。白湖著蔽陽，衣藍縷，直趨而進曰：“行人饑甚，適值盛會，願沾餘瀝。諸措大辛苦吟詠，若有所思，未知甚事？”諸生曰：“吾輩方作風月，汝何唐突，亂我佳思。”白湖曰：“文字則所謂風月者何謂也？曰風月乃觸物起興，寫出即景者也。”“汝亦解字否？”白湖曰：“文字則余何敢解？當對以俚語，措大須以文字解之。”隨言隨書，便成一絕，其詩曰：“鼎冠撐石小溪邊，白粉清油煮杜鵑。雙箸挾來香滿口，一年春信腹中傳。”諸生相顧異之，問其姓名，白湖曰：“我乃林悌也。”諸生大驚，迎之上座，權石洲韠詩名藉世，兒童僕隸皆識姓名。嘗過鄉村，遭雨留滯於座首家。籬底有鄉士五六輩會飮賦詩。石洲著藍縷，進拜席末。座中問曰：“爾是何人？”石洲曰：“鄙生橆與文武，只業販貸，往萊州。適值盛會，倘霑殘杯以潤饑腸。”諸士方把杯吟哦，謂石洲曰：“爾能知此味乎？”石洲佯爲遜辭曰：“若余貧賈，安能知之？不審諸公吟哦，有甚意味耶？”諸士曰：“此乃觸物起興，模寫風景。蓋詩中之活畫。”一人誇其所作曰：“我之此句，雖李白必讓一頭。”一人曰：“我之此聯，實杜甫所未發者。”一人蹙眉而言曰：“吾詩恐折也。”左右曰：“何謂也？”曰：“觀夫木乎？至高則爲風所折。吾詩甚高，恐亦折也。是以憂之。”相與抵掌較其優劣。因與石洲酒曰：“爾雖不文，須以俗談作句，以發吾輩一粲。”石洲飮訖，即題一絕曰：“書剱以來兩不成，非文非武一狂生。他時若到京城問，酒肆兒童盡誦名。”諸生覽畢曰：“怪哉！爾能作此，誠不偶然。”一人笑曰：“詩則佳矣。但爾名有誰知之？試言之”石洲曰：“鄙生乃權韠也。”諸生相顧驚愧，下席羅拜。噫！自古贒人達士潛光玩世者多矣，莫有辨於驪黃牝牡之間，其不爲鄉生之待兩公者幾希矣。（《荀五志》）\n老子云：“聰明睿智，守之如愚。”莊子云：“處乎材與不材之間。”吳興賓曰：“才者，驕之器也，忌之府也，禍之媒也。”蘇子瞻《詠生子》詩云：“人皆養子望聰明，我被聰明誤一生。但願生兒愚且魯，無才無德到公卿。”噫！才者，人之所共願，有而古人若是其願爲！不才者，何也？豈不處以才不善，則反不如無才之爲愈也？世之少有才而不聞道者，亦可知戒。陷人傷人莫過於讒，古人《聽讒》詩曰：“讒言慎莫聽，聽之禍殃結。君聽臣當誅，父聽子當決。夫妻聽之離，兄弟聽之別。朋友聽之疏，骨肉聽之絕。堂堂八尺軀，莫聽三寸舌。舌上有龍泉，殺人不見血。”此詩不知何人作，而詞意明且切，與周詩《采苓》《巷伯》之篇，楚辭《哀郢》《懷沙》之賦，李白《雪讒》之詩，鄒衍《梁獄》之書，前後一揆也。古今人傷於讒者，孰無是憂哉？况叔季之信讒者滔滔，傷讒者亦不得辨焉，良可慨也。邵平，秦時東陵侯也。漢高祖登極，平失職，賣瓜自食。蕭何，沛邑掾史也，卒爲漢丞相，封酇侯，食邑獨多。古詩云：“秦時東陵千戶侯，華蟲被體腰蒼璆。漢初沛邑刀筆吏，折腰如磬頭搶地。蕭何厥初謁邵平，中庭百拜百不應。邵平後來謁蕭何，故侯一拜一惆悵。”蓋言人之富貴貧賤，各自時有。邵平尊貴之時，蕭何見賤；蕭何煥赫之後，邵平困屈。世間翻覆，本無常也。自多富貴，而輕視貧賤者，可以此詩爲鑒也。豈世人多有席父兄之勢，怙侈滅義，踐踏貧寒。只知權勢之可誇，而不知禍患之來隨，終至於敗家亡身，而莫之悟者。哀哉！張東海有詩曰：“父兄勞於官，子弟逸於家。一逸已過分，况乃事奢華。軒軒傲閭里，僕僕趍縣衙。不知禍所倚，方謂勢可誇。勢亦有時歇，禍或來無涯。不如慎悳業，庶幾永無譁。”此必有感而作，貴遊子弟可不以此詩做鍼砭救病源歟？（《荀五志》）\n我東人不解音律，自古不能作樂府歌詞。頃世湖陰鄭士龍作《歌詞》一闋。滄洲尹春年素知音律，見而笑之曰：“此不合五音六律。”湖陰憮然退，取《韻會》、《五聲集韻》等書，倣效“洞庭西望楚江分”一絕，字字較其清濁、高低作一絕，以示尹春年，春年數三吟詠曰：“此稍協律。”湖陰曰：“然則可方古何樂章？”春年暫若沉思曰：“此與李白《清平詞》‘洞庭西望楚江分'音韻相似。”湖陰大驚服，終不復作樂章。按蘇東坡自言“平生有三不如人”，謂著棋、吃酒、唱曲也。故詞雖共，而多不入腔。又按升菴楊用修所著《樂府》，流膾人口，而頗不爲當家所許。蓋楊本蜀人，故多川調，不諧南北腔本云。余謂：“以中華之人，其詞或不入腔、或不叶音，况我偏邦，寧望其能爲詞曲耶？湖陰之字字强究，希合音律者，不亦勞哉？我東人所作歌曲，專用方言，間雜文字，率以諺書傳行於世。蓋方言之用，在其國俗，不得不然也。其《歌曲》，雖不能與中國樂譜比，並亦有可觀而可聽者。”按《象村集》，其書《芝峰朝天録》歌詞曰：“中國之所謂‘歌詞’，即古樂府暨新聲被之管絃者俱是也。我國則發之藩音，協以文語，此雖與中國異，而若其情境咸載，宮商諧和，使人詠歎淫佚，手舞足蹈，則其歸一也云。”信哉言乎！余取其長歌中，表表盛行於世者，略加評語如左。（《荀五志》）\n《將進酒》：亦松江所製。蓋倣太白、長吉“勸酒”之意，取杜工部“緦麻百夫行”“君看束縛去”之語，詞旨通達，句語淒惋。若使孟嘗君聞之淚下，不但雍門琴也。（《荀五志》）"
  },
  {
    "type": "poet_entry",
    "poet_name": "李世龜",
    "poet_background": "李世龜（1646-1700），字壽翁,號羊窩、屯齋，文忠公恒福之曾孫。顯宗十三年（1672）文科及第。歷任洪州牧使等職。今存《養窩集》。",
    "poems": "《李白》：春來多在酒壚邊，終日啣杯樂聖贒。醉引龍巾朝拭唾，狂呼騷客暮開筵。當時未縱青雲轡，後世空傳白雪篇。曠感騷壇懷氣像，磊磊星斗滿霜天。（《養窩集》冊一）\n《次李白遊洞庭》：千年李供奉，名同湘水流。今人懷往跡，對酒洞庭秋。（《養窩集》冊一）\n《次李白結襪子》：金覊黃䮕代門豪，左拓雕戈右握刀。朝來暫就荊卿飮，耳後霜風掣虎毛。（《養窩集》冊二）"
  },
  {
    "type": "poet_entry",
    "poet_name": "崔錫鼎",
    "poet_background": "崔錫鼎（1646-1715），字汝和，號明谷、存窩。顯宗十二年（1671）文科及第。歷任吏曹判書、右議政等職。今存《明谷集》《經世正韻圖說》。",
    "poems": "《又次近體之字韻三首》其三：王風久被鄭聲欺，綺麗從而破壞之。李杜勃興恢大雅，韓歐繼霸起中衰。其間作者寥千載，我輩居然並一時。君且前行吾請後，斯文丕責倘相期。（《明谷集》卷一）\n《鳴皐集序》：詩者，文之精華也。太上格調，其次聲韻，其次體裁，其次思致。格調聲韻，得之於天；體裁思致，可以人巧造極。自古以詩名家者多矣，得其體裁思致者十之六七，若晩李、趙宋名家是已。得其聲韻者堇二三，若中唐諸家是已。至如得其格調者，盛唐數家之外，蓋寥寥無聞。詩豈可易言乎哉？詩道莫盛於李唐，譚詩者以太白爲詩仙，子美爲詩聖。豈不以宗廟百官，製作具備，故謂之聖；水月空花，色相超絕，故謂之仙耶？高氏廷禮深於知詩，其編《品彙》也，以子美爲大家，太白及王、孟爲正宗。其意蓋曰得之天者爲上，亦禮樂從先進之義也。本朝之詩，中葉以前，皆效宋人，概不出蘇、陳範圍。穆陵之世，文士鬱興，稍稍步驟於三唐，操觚講藝者，舉能羞道宋元，而猶未能盡洗習氣。獨蓀谷、石洲號爲近唐，實有倡道正始之功。以余觀於鳴皐任公之詩，可與權、李鼎時參盟，其於格調聲韻，殆庶幾焉。公之爲詩，直探風騷之源，務求本來面目，不涉理路，不落言筌，絕不爲元和以後口氣。沖雅孤高，自有天然之色。高者往往出入王、孟，下者亦不失錢、劉門逕。其於世之粗豪以爲大，叫譟以爲雄，拗險以爲奇者，非唯不屑爲，抑亦深病而力絀，故其詩嘗曰：“楊墨亂仁義，蘇黃亂風雅”，即其所自標置者然也。蓋公人品清高脫俗，不規規於繩尺，絕類金粟後身。雖勉就祿仕，棲棲薄宦，而不染世之滋垢，飄然有遺世羽化之意，故其所啽哢，不作喧卑煙火人語，清文絕藝，夫豈無本而然耶？同時權李諸公，固皆交驩無間，誦稱之不厭。後輩若谿谷澤堂及吾先祖遲川，亦皆長事之，屢形於詠歌。雖其年位不稱其才，文苑聲價，未始不在盧前，則斯文豈可終於堙沒無傳哉？顧後承旁落不振，遺稿久未刊行，朴君衡聖爲按使嶺南，慨然捐俸，遂付剞劂。有才而無命者，自此而庶可勸矣。公孫進士世鼎兄弟請余爲序引，噫！公之詩奚待余一言而不朽，爲其先契有素，且得與聞鈔定之役，略志於卷端。（《明谷集》卷八）\n《右議政申公謚狀》節錄：己巳春，一番人復進用，時事大變，陳疏遞。四月，有廢黜中宮之舉，朝野震驚。公以軍銜，旣參庭請而退。又搆疏明曉將上，因吳公斗寅、朴公泰輔等抗疏，天怒大震，達夜親鞫，因有繼今疏陳者，論以逆律之命。疏不得上，公泣曰：病物居人間久，見此無前大變，寧復有斯世意耶？爲之數日不食，即日出東郊村舍。居常痛慨不已，嘗聞杜鵑聲，題詩木葉曰：“欲死復欲死，空山夜夜悲。崩心烈士痛，無乃爾先知”。又次李白詩寓意曰：“陰陽分二氣，白日配素月。天翻地軸傾，桂魄隨淪沒。風雲日黯黮，山川慘無輝。陰翳塞兩儀，陽和變寒霏。天運遽知此，誰分是與非。哀彼當門蘭，竟折嚴霜威。問天天漠漠，掩抑空沾衣”。（《明谷集》卷三十二）"
  },
  {
    "type": "poet_entry",
    "poet_name": "李玄錫",
    "poet_background": "李玄錫（1647—1703 ），字夏瑞，號遊齋。謚號文敏。肅宗元年（1675）文科及第。歷任右參贊等職。今存《游齋集》等。",
    "poems": "《次李白宮中行樂詞八首此下五十九首課製》其一：暖漾開凝碧，春晴藹翠微。梅妝初媚日，蘭氣欲薰衣。天樂臨風奏，宸遊待月歸。簪花今已罷，驚蝶任爭飛。\n其二\n草嫩羅裙色，花嬌粉黛香。屛開雙孔雀，庭戲兩鴛鴦。煙樹迷仙仗，笙歌動畫房。不須催羯鼓，天下盡春陽。\n其三\n倦把秋千索，閑來擣守宮。玉魚能辟暑，紈扇正含風。舞幌春常住，歌筵夜未空。新翻荔支曲，不與衆音同。\n其四\n太液蓮葩艶，宸遊向晩多。寧王吹笛到，虢國蕩船過。寶馬元能舞，嬌鶯亦解歌。詞臣方醉倒，沃面借宮娥。\n其五\n水殿蘋風爽，清秋物色新。庭梧交墜葉，階菊欲偸春。樂事宜同衆，流光豈借人。銀橋遊月夜，應與素娥親。\n其六\n一闋秋高曲，端宜後苑遊。隨風飛玉笛，邀月醉瓊樓。桂秀爭含笑，楓凋總似羞。丁寧鸚鵡語，霜氣滿簷鉤。\n其七\n乍罷溫泉浴，仍從雪苑歸。霓旌來似舞，輕輦疾如飛。法部徵仙樂，宮娥拂羽衣。清遊宜竟夜，寒月正揚輝。\n其八\n懶捲銷金帳，閑登結綵樓。絃歌喧桂掖，風雪沒荷洲。欲試期門獵，先觀衛士毬。誰知冰筯玩，別是玉京遊。（《遊齋集》卷三）\n《擬李白把酒問月》：我有椒花酒一斗，舉杯邀月如呼友。月影團團落杯中，和酒倒入詞人口。吸罷見月猶在天，大笑問月無恙否。自天之開天有月，照我人間亦已久。閨愁塞恨汝爲媒，麴生詩魔汝能誘。飄香不使世間聞，擣藥何曾借人壽。只見盈虧催白髮，冰輪急轉如狂走。我今問之月不語，我亦忘言但把酒。（《遊齋集》卷三）\n《次李翰林玉壺吟韻》：李白騎鯨後，風月閑多年。我吟李白玉壺吟，吟之未半清淚漣。憶爾承恩金馬門，歌舞淹留玳瑁筵。文章氣格建安骨，杯酒風流竹林賢。宮中醉進清平詞，筆勢翩翩若霆鞭。一朝天子賜黃金，狂走江湖作散仙。風塵落魄不須顰，象齒自足焚其身。男兒休讀一字書，從古詩魔解窮人。（《遊齋集》卷三）\n《公無渡漢次李白公無渡河韻》：五臺山脈出崑崙，漢水西流入海門。津利涉，誰怨嗟。玉節按嶠南，學士即名家。方舟列祖帳，檣楫簇如麻。行子無舡，蟻聚平沙。日暮途遠心如癡，滿舫爭登欲奚爲。舟中黑氣誰知之，公無渡漢苦渡之。水入舡，魚沸鼎，傍人叫噪江之湄。到中流，沈沒若摧山。屍乎屍乎，亂漂於波間，歌舞夕陽。丞相還。（《遊齋集》卷七）\n《讀書雜錄》：文章家。《左傳》《國語》《莊子》、遷、固史爲一科，韓文公、柳柳州、歐陽公、蘇東坡全秩、八大家、《文章正宗》《古文真寶》《百選軌範》爲一科，《唐詩品彙》、李杜全秩、《楚辭》、選賦、儷文爲一科。雜選其可誦者，無時輪誦，不至遺忘。雖啜飯之頃，登廁之時，對客應事之際，亦必內記而心誦。筆法則以《蘭亭》《方朔傳》《樂毅論》《洛神賦》爲一家。朝食後必習數百字，一日毋闕。（《遊齋集》卷二十二）"
  },
  {
    "type": "poet_entry",
    "poet_name": "金昌協",
    "poet_background": "金昌協（1651-1708），字仲和，號農巖、三洲。謚號文簡。肅宗八年（1682）文科及第。歷任均館大司成等職。今存《農嚴集》。",
    "poems": "《次李白紫極感秋詩》：伯父嘗爲此詩，屬數三諸賢共和。今年秋，尤翁在蓬山謫所，和二篇以來，且屬家親以逮小子。玆敢不揆蕪拙，依韻臚志。\n昔我北山下，手種數畝竹。日望枝葉長，采實且盈掬。何意衆草滋，薆然蔽孤獨。朱鳳自天來，哀鳴難託宿。慨焉覽物化，生理遂可卜。畏塗亮無夷，吾行久當復。回心訪初服，改轍戒前覆。歸歟稅我田，力耕會有熟。（《農嚴集》卷一）\n《瀑布》其四：矯勁簡齋詩，雄奇謫仙語。雁蕩與匡廬，得此遂千古。我生後二子，著手更無所。何以酬造化，有酒且一舉。（《農嚴集》卷四）\n《生日感懷正月初二日》：歎息流光競逝川，今朝生日復悽然。星貞楚國靈均月，身已潯陽太白年。鑪鼎新功嗟器毀，桑蓬遠志竟匏懸。數畦杞菊殘齡計，且傍先人俎豆邊。（《農嚴集》卷六）"
  },
  {
    "type": "poet_entry",
    "poet_name": "南正重",
    "poet_background": "南正重（1653-1704），字伯珍，號棋峰。肅宗十五年（1689）文科及第。歷任兵曹佐郞、禮曹正郞、海運判官、司憲府持平、副校理、承政院同副承旨等職。今存《棋峰集》。",
    "poems": "《磨天嶺歌次李白蜀道難韻》：君莫言鐵嶺高，關嶺危，雲嶺險，不如磨天之嶺峻極天，其勢最雄哉！其狀何截肰！下臨萬里之溟渤，上有一帶之雲煙，砯崖合遝石棧傾，健步不得窮其巔。莫言崑崙之山西極撐，莫言衡岳之峰南溟連。此嶺中分二州界，外是吉城內端川。屹立空中千萬丈，鵬鳥回其翔，猿猱不能援。平看虎踞，側看龍蟠，咫尺星辰掛層巒。羊膓曲曲九十九，足繭汗流步步嘆。行人不敢回首語，前人後人相推攀。俯臨窮壑深不測，如行地中非人間。駭膽慄魄又絢眼，此地何地山何山？蜀道之難較此即坦道，太行之高對此猶孱顔。恒蛩積雪深幾尺，不見蒼崖與翠壁。陰風吹浪爭聒豗，四時殷殷白日雷。其險縱如此，又豈若世間。行路危乎岌岌哉！水沉沉兮山巍巍，大道塞兮曲徑開。小者伺影蜮，大者磨牙豺。其餘蠢蠕者，莫非蠍與蛇。畏約無窮時，心緖亂似麻。世路乃如斯，胡不早歸家？噫吁嚱！窮途阮子哭何益，回首終南獨自嗟。（《棋峰集》卷一）"
  },
  {
    "type": "poet_entry",
    "poet_name": "朴泰淳",
    "poet_background": "朴泰淳（1653-1704），字汝厚，號東溪、東溪居士。肅宗十二年（1686）文科及第。歷任延安府使等職。今存《東溪集》。",
    "poems": "《又用李白韻》：炎雲捲卻報新秋，天際銀鉤影欲流。篷底臥聞舟子語，風帆忽已過楊州。（《東溪集》卷二）\n《次李白金陵韻御題應製》其一：孫氏曾分峙，金陵復宴安。江從牛渚闊，山擁雀橋盤。紫蓋曾留瑞，洪流久息瀾。梁陳終寂寞，浮世幾悲歡。\n其二：國破山惟在，城墟江自流。空傳芳樂苑，無復月華樓。興廢棋千變，銷沉貉一丘。依然龍乕勢，猶說帝王州。\n其三：寥落鷄鳴埭，淒涼玉樹歌。清虛曾晉尙，寺塔自梁多。野草疑裙帶，山花學綉羅。秦淮舊時月，空復映寒波。（《東溪集》卷三）\n《右雪嶽晴光》：五臺我嶓冢，滄浪漾海口。澄爲謝朓練，綠是李白酒。蘭舟橫碧落，能詩漢東守。不枉玻瓈色，方許醉十斗。（《東溪集》卷九）"
  },
  {
    "type": "poet_entry",
    "poet_name": "金昌翕",
    "poet_background": "金昌翕(1653-1722)，字子益，號三淵。謚號文康。與金昌集、金昌協、金昌業、金昌緝、金昌立爲兄弟，六人皆爲文學大家，因此被合稱爲“六昌”。今存《三淵集》。",
    "poems": "《送朴士賓泰觀遊湖南》：詩在名山與大川，無人搜抉只風煙。濚湖迥接珊瑚海，月嶽高摩翠鵠天。秦蜀紀行須子美，巴陵物色待青蓮。向來崔白推敲地，何限驪珠棄道邊。（《三淵集》卷十）\n《答士敬別紙》（節錄）：子美之詩，形神俱妙者也，李白只神行者也，所以子美牢籠萬象，形形色色，無所逃形，故擿其警句，亦不可勝數。李白詩妙處多在光景玲瓏，實無警句可掇取者。以岑、高、王、孟善寫物態者較諸李白，則李白固高一層矣，然形神俱妙，終愧子美則均焉。杜老自有渠學問才識，非可以詩學目之也。能爲孔明知己，至比於伊、呂，程、朱以前未有此識。如東溟輩，只擿取古人詩句，綴緝爲詩，奚其詩？奚其詩？\n李白識見大不及子美，有易見者，如曰：“魏武營八極，蟻視一禰衡”。使子美賦禰衡，當曰：“禰衡氣蓋世，蟻視一曹瞞”，其識見殆天壤不侔矣。\n寫真貴得其神情，只以形骨而已，則便非其人。作詩亦然，與其摸形而遺神，不若略其玄黃而得其神駿也。（《三淵集》卷十九）\n《與拙修齋趙公聖期甲子》（節錄）：詩之爲體，蓋亦屢嬗矣。然而隨時善鳴，羽翼大雅之輩，亦且代有其人。若漢之枚李張蔡，魏晉之曹劉阮陸，唐之李杜，繩繩乎斐然可述。此其人雖循性任氣，各極其鼓舞縱橫之變，而終不敢離而遁之於溫柔敦厚之大法，若遊騎之顧大軍焉者。此所謂百慮殊塗，會其有極。而宋人求之不以法，則緣木求魚之類也；明人矯而失其真，則激水過山之類也。若在我朝詩道之統，蓋難言哉。雖然上下數百年，亦豈無聡明才慧近於本色者，而道之不行，常由於不明故跡。（《三淵集拾遺》卷十五）\n《與拙修齋趙公》（節錄）：及得來敎，則諭藉非不綢繆，責勉非不隆重，而獨始問所蘊東岳五山，未見其下落。反復披閱者終日，而後得其所謂要旨三條：一則曰不佞之文荒醜不典，一則曰李杜之詩不如《三百篇》，一則曰擊壤之詩真率可學。據是三者，而不佞之惑，終有所滋甚。夫足下旣掎摭不佞書辭之不芟，以斷其詩之不能脫塵以追古，誠亦然矣。而獨不以其詩之不能追古，以斷其不足以入道，抑又何哉？一人之身，而精神心術之運，其或有別發而殊切者耶？且固玩而戱之者耶？愚未知足下抑揚之微意。而然此只評斷不佞一身耳，非東岳五山之殿最也，蓋非始問所及也。至若李杜之詩不如《三百篇》，則雖此固陋，已於來敎之前。聞之者十餘年。故前書自刪後以還，概斷以流連光景，辭雖未煥，意則可見矣。今且達而論之曰“刪後無詩可矣”，喩之自湯文以後，無一人行仁政。固論之至也。然齊桓晉文之徒，有以異乎陳靈齊莊，陳靈齊莊之大爲桓文罪人，亦不可漫而不別，是又一論也。今有人焉，贊美陳靈齊莊如不容口，及旣問其可美之實，則越而語他曰：“汝何以齊桓晉文，班於湯文乎？”則其果當理乎？今之問答，正類是矣。合上二條，而東岳五山之實，足下好惡之在，竟不得其要領。無已而擬乎末條，曰：“東岳五山之詩。果有得於擊壤風味。”而足下之融契，其亦以玆乎？其然豈其然乎？終之未可曉也。蓋不佞之從前憤悱，滋莫甚於此。足下之漫而脫之，亦莫甚於此。顧驟以不慣聞之言，撞之於未始啓之心，不敢當之責。埤之於大不似之身，此所謂載鼷以車馬，樂鷃以鍾鼔也。方將驚憂而疑眩，雖欲反其常情而莫之得焉。胸中之欝如，奚但如前書所訴乎？古之善敎者，爲能通天下之志，其啓愚蒙也。先知其所結，而撮而論之，深察其所牖，而納而約之，然後馴而升之乎大猷。故人之悟之也易，從之也輕，此所謂擊蒙之大方便也。今足下則不然，收其旣發之緖而退藏於密，撥其旣問之指而酬以不請，風分波背，眩幻超忽，茫不知妙意之所存。而至於古今風氣之際，志人誠力之致，不佞之最所苦心發問，而亦未免籠罩中閃去，是無他也。亦由不佞之脩問，不能恭其禮色，遜其辭氣，嶢崎險薄，一皆如敎。故宜其不能孚足下之盈缶，致其忠告之來也。雖然如不佞者，伎倆人物也。所以用心於剽竄之役，雖一字片句，務以勝人爲先。矧伊血氣所激，固無所不至也。夫豈以足下涵養之厚，而介然於一個士成綺而不盡其所欲言乎！玆則必不然矣，必不然矣。雖然不能使之融然大釋，懼然顧化，而輾轉眩疑。若是其迷亂者，亦足下導誘之未盡也。足下嘗試取孟子貨色之答，虛心玩考。則其答人之法，儘是委曲乎許多方便矣。即如足下所敎，其殆山谷詩有何好處者類耶。愚謂足下成己之仁，未知如何，而似乎稍未於成物之智也。其亦慨然矣！惠詩足以見言之不足，又復詠嘆。而旣曰邵花風格則非此汩沒於仙李之藪者，所可容喙。惟其眼分之生而情嗜不著，故惽然膜蔽。所未見悟於書中者，亦未賴此，甚矣習非之難化也。且夫函情微婉，假物神變，有異乎敍述之直體者。詩之所以爲詩也，而旣有承來格法，則雖朱子未免擬議稟古，其見於鞏仲之答者詳矣。如以爲一發於情，無所事於設排承襲乎，則雖擊壤之詩，似不必䂓䂓依㨾。天下之事，一泥其跡而效顰之累，何往而不在乎。如高詠中“自尋梅竹”等語，律之以邵家字字真句句的之法致，則似未免摸影而失形，襲寸而謬尺，持以正之於堯夫，未必蒙其印可。而雖斷髭攪膓如李杜者，抑或笑其假設矣。（《三淵集拾遺》卷十五）"
  },
  {
    "type": "poet_entry",
    "poet_name": "洪世泰",
    "poet_background": "洪世泰（1653-1725）字道長，號柳下、滄浪。肅宗元年（1675）雜科及第。歷任義盈庫主等職。今存《柳下集》。",
    "poems": "《次李白韻贈施普》：今世憐君獨息機，索居妻子任睽違。青山自與幽人約，白社還招舊客歸。春後野花猶有色，日高林鳥始知飛。城中九陌無閑土，一壑煙霞此可依。（《柳下集》卷十一）"
  },
  {
    "type": "poet_entry",
    "poet_name": "李衡祥",
    "poet_background": "李衡祥（1653-1733）字仲玉，號甁窩。肅宗七年（1681）文科及第。歷任兵曹佐郞、戶曹佐郞、廣州經歷等職。今存《瓶窩集》。",
    "poems": "《次謫仙笑歌行》：笑矣乎，笑矣乎！君不見芒爲鉤詹何，神解亦足輕陽侯。君不見鵾爲絃懷智，神解亦足彈雲邊。太白豈知長虹作釣絲，麻姑豈知東海變桑田。笑矣乎，笑矣乎！君不見秦封大夫根不曲，聳壑昂霄常自足。非無楚楚材可憐，且樹風聲資我讀。笑矣乎，笑矣乎！靈均當日恨不平，所得只是清高名。關張馳逐已無跡，李杜啁啾寧有成。始知千載名，不如一杯酒。酒宜心自樂，名豈我所有。人生行樂不多時，浩氣惟應天地知。文章功業亦畫餠，何用區區事毛錐。笑矣乎，笑矣乎！柱石材，廊廟臣，曲堗忱誠空徙薪。寄語塵間奔走客，此生寧爲形役人。（《瓶窩集》卷二）\n《次謫仙悲歌行》：悲來乎，悲來乎！新豐酒熟我方斟，擊壺要爲長短吟。吟時無樂亦無憂，但覺聲吾冰炭心。露漙無麵酒，松奏不絃琴。松森露浥各賭勝，爍盡胸中方寸金。悲來乎，悲來乎！山川亦不長久，世間何物能自守。吾生會做百年役，一死應當知一有。暫借之屋將歸賓，莫如且傾生前酒。悲來乎，悲來乎，或圖淩閣展狀圖，或探詞苑明燭奴。韓白已沒班馬遠，後世誰稱大丈夫。悲來乎，悲來乎！不必窮廬謾自悔，萬事如今皆度外。淵明一語最無機，我且欲眠卿且退。塵緣也如此，何關身後名。言語無味面目憎，所醫惟在千函經。吾聞化窮數即終，此中誰作可憐生。（《瓶窩集》卷二）\n《答李仲舒》（節錄）：郊祀房中鐃歌。其以爲真有所感發懲創者乎？惟意所欲，不拘聲律，不求題意之合，亦或有不押韻。概不如是，雖李杜，亦無以肆其力矣。……歌行本於疏暢，杜陵之不作樂府而獨偏於此者，與樂府不同故也。旣以豪放爲主，則或古或絕，或長短或排律，本無定體。青蓮集可考也。（《瓶窩集》卷七）"
  },
  {
    "type": "poet_entry",
    "poet_name": "崔啟翁",
    "poet_background": "崔啟翁（ 1654—1720），字乃心。歷任承文正字、濟源察訪、濟州牧使等職。今存《迂窩遺稿》。",
    "poems": "《效李白荊州歌仍次其韻》：乙邦城北海揚波，千里誰能一葦過？秋風振柯梁欲黃，遙想故園憂思多，去住俱難奈此何。（《迂窩遺稿》卷一）"
  },
  {
    "type": "poet_entry",
    "poet_name": "權斗經",
    "poet_background": "權斗經（1654-1725），字天章，號蒼雪齋。肅宗三十六年（1710）文科及第。歷任弘文館副修撰，知製敎兼經筵檢討官等職。今存《蒼雪齋集》。",
    "poems": "《風雅行》：俯仰宇宙內，浩蕩歌陽春。千秋大雅群，磊落幾何人。王風陵遲隨蔓草，楚國離騷頗自好。炎劉文士超前古，蘇李河梁奮雄藻。唐山枚蔡各臻極，大冶鑪鎔奪天造。建安曹侯才八斗，步驟駸駸十九首。正始以還氣漸薄，作者雖多亦何有。阮左淵明稍近古，蕭條六代荊榛久。唐興學士蔚雲興，拾遺古風回玄酒。開元李杜擅大家，驅使造化開天葩。光焰直可參象緯，氣岸列嶽齊嵯峨。高岑王孟亦超詣，落筆森然玉山桂。宋代蘇黃推絕到，古意寥寥跡已掃。三百年餘文運回，弘治之中詩更好。北地健筆薄前人，信陽何生更絕倫。元美于鱗繼復作，波瀾浩浩無涯津。伯仲之間視李杜，篇章往往如有神。惜哉數子矜小知，言語雖巧將奚爲。空將文字稱復古，自托大道寧非癡。此道原天未墜地，外物文章不與之。海東陶山飮酒詩，理到詞高風雅師。（《蒼雪齋集》卷一）"
  },
  {
    "type": "poet_entry",
    "poet_name": "朴光一",
    "poet_background": "朴光一（1655-1723，字士元，號遜齋。謚號文肅。平陽朴氏之後，長於易學。今存《遜齋集》。",
    "poems": "《贈鄭上舍和卿英臣》：三山峙海東，方丈半天中。老杜詩情正，青蓮口語工。千秋一蠧跡，百世孤雲風。之子如吾訪，清遊且與同。（《遜齋集》卷一）"
  },
  {
    "type": "poet_entry",
    "poet_name": "宋相琦",
    "poet_background": "宋相琦（1657--1723），字玉汝，號玉吾齋。謚文貞。肅宗三十年（1704）文科及第。歷任崇祿判敦寧府事等職。今存《玉吾齋集》等。",
    "poems": "《北征聯句百韻》（節錄）：檄倚參軍馬，威生御史烏。自應輕李白，無乃學揚朱。和上句，再敍書狀；下句，另屬副使。此令，以長律、聯句爲多事不肯，僕笑謂“爲我之學上關”用崔顥事。和璧嫌彈雀，祥金恥躍爐。傍觀休笑拙，亦勝畫葫蘆。玉二句承上文，仍屬副使。（《玉吾齋集》卷二）"
  },
  {
    "type": "poet_entry",
    "poet_name": "李栽",
    "poet_background": "李栽（1657-1730），字幼材，號密庵、錦水病叟。歷任掌樂院主簿等職。今存《密庵集》等。",
    "poems": "《彥兼次李供奉紫極宮韻見寄追次以答之》：李供奉之爲此詩，適年四十九，以故後之人，其年紀相當，而一有所感於心，率多追次其韻，遂爲騷家名言故事。今吾兄和韻，意蓋出此。顧余質愚齒減，未必能知其味，然以李季章愛隱侯詩之意觀之，亦安得無情乎？况此憂患奔走之餘，全然闕卻心地上工夫，有時環顧，慨然有迷復之歎。今因來詩發端，尤令人起感。以此言之，知非欲寡，似不當以年齒爲拘。汗顔續貂，用博一粲。\n戚戚意不舒，倚睡南牆竹。覺來心轉傷，攬涕還一匊。皎厲彼何人，草草惟我獨。奔走飽險艱，憂畏不遑宿。鬢髮日蹉跎，頭顱豈須卜。夙昔有微尙，如今愧頻復。及此要繕性，雲雨任翻覆。來詩有深意，敢不思爛熟。（《密庵集》卷一）"
  },
  {
    "type": "poet_entry",
    "poet_name": "趙泰采",
    "poet_background": "趙泰采（1660-1722），字幼亮，號二憂堂。謚號忠翼。肅宗十二年（1686）文科及第。死於辛壬獄事，與一同死難的金昌集、李頤命、李健命合稱“老論四大臣”。今存《二憂堂集》。",
    "poems": "《次白江和李白韻》：忠切聯名箚，跡嫌隨衆對。駭機起夜中，落葉飄海外。楚澤蘭作佩，荊屋棘爲帶。縱恨君臣隔，何幸父子會。餘生至今保，聖恩隨處大。榮辱不須說，身名竊自愛。寧同涸轍魚，肯羨如雲蓋。時事驚心骨，世情看面背。天道猶未變，節序何疾代。玉成由患難，途窮休感慨。內省猶無怍，秪是未曾退。（《二憂堂集》卷一）\n《李白三五七言一句分用上下句》：秋風清，古槐寒蟬鳴。秋月明，空簷宿鳥驚。遠客愁吟坐深更，星斗闌幹河漢傾。（《二憂堂集》卷二）"
  },
  {
    "type": "poet_entry",
    "poet_name": "南九明",
    "poet_background": "南九明（1661-1719），字箕瑞，小字矯然，號寓庵。歷任果川縣、濟州通判等職。今存《寓庵先生文集》。",
    "poems": "《擬愁陽春賦庚申》：斗柄插辰，青陽欲歇。倉庚囀樹，平蕪蔓綠。飛花粘雨路之泥，輕絮颭晴橋之日。僕本恨人，對景懷愁。傷時月之易徂，感韶光之難留。詠謫仙之遺詞，遂擬之而臚情。爾乃春深翠樓，人遠邊城。陌頭楊柳，惹起悔敎之思；窗外櫻桃，謾結五見之悲。愁兮愁兮，怨別離之多時。若乃金閨影孤，錦幕晝永。玉輦不來，鴉帶昭陽之日影；銀鑰已下，花落長門之黃昏。愁兮愁兮，怨君王之無恩。又若葉上題詩，流水無情；深宮落花，曉鶯有聲。腸斷上陽之春，魂迷西廂之月。又如戍樓羌篴，梅花盡落；磧裏黃沙，春風無跡。難憑驛使之來，幾灑思鄕之淚。至於越江送弟，夢繞荊門，煙樹衡陽，分路目極，洞庭春水。莫不含酸茹歎，觸境增悲。獨有長安俠兒，五陵公子，銀鞍繡轂，好尋東園桃李；踏橋看花，誇騁樂遊長原。只覺景色之娛心，寧知時物之攪人。若余者，榮華歲晏，恐草木之零落；滄洲夢懸，憶田園之松菊。此則愁之小者，安得贊治乎皇春帝夏，上而慰聖上之愁；躋俗乎春臺壽域，下而解吾民之愁。夫然後煕煕然，皥皥然，無一草一木一夫一婦之不被其澤兮，使斯愁也，雲消而霧收也哉！（《寓庵集》卷一 ）"
  },
  {
    "type": "poet_entry",
    "poet_name": "李觀命",
    "poet_background": "李觀命（1661-1733），字子賓，號屏山。謚號文靖。李敬輿之孫。歷任左議政和大提學等職。今存《屏山集》。",
    "poems": "《效體次李白杜陵賢人韻》：不是於陵仲子廉，王孫攀桂且聊淹。數畒桑麻資契闊，一床圖籍獨沉潛。短短桃花映竹戶，輕輕柳絮覆茅簷。莫笑閑中消日月，時來膠鬲起魚鹽（《屏山集》卷一）\n《趙承旨鳴謙輓》其三：伯玉知非歲，青蓮被酒時。王孫歸不得，春草使人悲。（《屏山集》卷二）"
  },
  {
    "type": "poet_entry",
    "poet_name": "李漵",
    "poet_background": "李漵（1662-1723），字澄之，號玉洞、玉琴散人。今存《弘道先生遺稿》。",
    "poems": "《次李白天馬歌》：元氣淋漓造化窟，黃河忽出神龍骨。流星尾，振天髮，深藏風雲時出沒。周流遊，志四極，或恐有一蹶。崑崙太行幾超越，乃御九萬淩，怳惚長風呼，飛電趨閃爍，神光噴雙鳧。來從玉兔去金烏，背上河圖光動珠。優遊黃白赤道衢，擬轉閣道入清都。時下人間九州區，此步千載無人沽。斂足獨自立，人以其形愚。乃騰奔，氣軒軒，足下但見流雲飜。須臾歷地戶，瞬息經天門。九逸是騶從，八駿乃兒孫。白雲豈青天，丘陵空崔巍。不知有峻阪，倒行何爲畏日晩。人非遺我我自遺，任他伯樂等棄之。笑殺田子方，漫用下車悲。累哉玉山禾，何關飽與飢。渴飮玉流飢瓊枝，我自閒閒不摧眉。願逢神堯一剪拂，八鑾朝日舞咸池。（《弘道先生遺稿》卷三）\n《效青蓮體》：秋山漠漠秋天廓，寒蟬泣罷千林閴。造化不悲人，白日如流急。院深人語寂，黯然空自立。（《弘道先生遺稿》卷三）\n《代李太白說蜀道難》：蜀山巉巖蜀壑斷，使人聽之驚心寒。中心有懷自不平，欲吐未吐愁千端。愁多不無寓言發，爲說人間行路難。行路之難險復險，說之之苦酸更酸。形容我欲借比體，孰若蜀山千重巒。千重萬重又千重，氣勢橫亘天中看。青泥纔盡鳥道危，半空別是羊腸盤。青猿莫施蹀蹀勇，黃鶴無計泠泠翰。誰言西北獨天傾，以彼方玆應一般。金輪還使犬也吠，一線誰識青天寬。屈子何售八龍駕，穆王難馳天馬鞍。噫吁又嚱險若此，使人當此愁盤桓，捫參歷井仰脇息，十步九坐興長嘆，嘆來我欲說此難，舌澀氣短唇喉乾，他人聞此尙咨嗟，當者豈不摧心肝，入之斯難出何易，處此奚暇心生歡，如令所守或匪親，不化豺狼應化蚖。吁嗟余美尙無恙，願言及此搖心官，休言錦城樂且安，皇輿宜早廻金鑾。錦江胡然是漢水，王壘豈可當長安。蠻風寧是漢禮樂，羌服奚比周衣冠。傳聞少帝御紫極，日月天衢雙弄丸。恃險寧爲苟安計，天下縱橫戈與幹。苟安寧爲必安地，一隅未有天可汗。言之及此膽如裂，中夜耿耿余衷丹。噫吁嚱！蜀道之難難於上青天，側身西望空汍瀾。（《弘道先生遺稿》卷三）\n《詠李杜》：盛唐文彩號彬彬，特立其中孰出群。白首拾遺杜陵老，青蓮居士謫仙人。藻思浩汗能驅海，律法森嚴可泣神。真意縱謙風雅頌，得之餘韻亦清新。（《弘道先生遺稿》卷三）"
  },
  {
    "type": "poet_entry",
    "poet_name": "李賀朝",
    "poet_background": "李賀朝（1664-1700），字樂甫，自號三秀子。歷任司僕寺主簿、工曹佐郞等職。今存《三秀軒稿》。",
    "poems": "《種竹築室次李白感秋詩》：菀彼西園下，手植一莖竹。枝葉日參差，團陰動盈掬。秋露被百草，青青君也獨。寒天拂脩竿，孤鳳佇託宿。園林發好顔，爲此誅茅卜。日把淇澳篇，臨風詠三復。人心若奔馭，斯須易墜覆。歲寒期同調，此意講已熟。（《三秀軒稿》卷一）"
  },
  {
    "type": "poet_entry",
    "poet_name": "孫命來",
    "poet_background": "孫命來（1664-1722），字顯承。歷任參禮道察訪等職。今存《昌舍集》。",
    "poems": "《課製七律五首》其四：仙李春風夢一塲，後來誇說近成康。猶然仁義終歸假，何况閨門未正綱。節越河湟夷用夏，淵源房魏僭爲王。詩家獨能追三百，李杜文芒萬丈長。右唐（《昌舍集》卷一）\n《論申周伯文章說》節錄：文章與世而乘除，故六經不說，馬遷比左氏略輸矣，班掾視西京微遜矣。韓柳之於班馬，李杜之於陶謝，又不趐三舍退矣。然而此非其才之爾殊也，即世運驅之耳。使供奉埒馳於建安，則五七律絕，不至爲步兵記室；使吏部并驅於西京，則順宗實錄豈讓於太史本紀。而子長承左氏之浮誇，不得不以風神矯；孟堅踵太史之汗漫，不得不以榘矱勝。必欲使班馬儗武於《左》《國》，李杜附響於六朝，則夫人而能爲之矣，尙奚待於若爾人哉？（《昌舍集》卷五）"
  },
  {
    "type": "poet_entry",
    "poet_name": "李萬敷",
    "poet_background": "李萬敷（1664-1732），字仲舒，號息山。長於程朱理學。今存《息山集》，《志書》《四書講目》《易統大象編覽》《禮記詳節》等。",
    "poems": "《答河淵淵大淵》節錄：凡心之所思，身之所踐，不可放過。雖淺近而未必不合於道，雖高遠而未必不倍於理。合則不厭，倍則不惑，如此用力，日積月累，則意思漸覺安靜，見識漸覺明瑩。小而大存焉，近而遠在焉，不出常行之外，而光明正大之實，始得呈露，豈不可喜？如此而成，則爲聖賢之徒。設不得大成，猶可爲謹飭之士，不失於令名，其視飽煖無敎之人，相去遠矣。若所學之或出於吾儒之法門，則雖成得巢、許之高，老、莊之虛，太史、班固之文，李白、杜甫之詩。此皆君所曾願，故云。猶不免異端雜學之累，况以今人才力，亦無可及之理。其終也當作何狀人乎？古人鵠、虎之諭，正爲此也。（《息山集》卷九）"
  },
  {
    "type": "poet_entry",
    "poet_name": "任璟",
    "poet_background": "任璟（1667—？），字景玉，號玄湖。肅宗二十五年（1699）增廣試生員合格。今存《玄湖瑣談》（已佚），此自《詩話叢林》輯出，專論韓國漢詩。",
    "poems": "《麥秀歌》出於欲泣，爲近婦人，而古詩所謂“悲歌可以當泣”者此也。李白詩“平生不下泣，於此泣無窮”，李義山詩“三年已制思鄉淚，更入東風恐不禁”，黃山谷詩“西風狀夫淚，多爲程顥滴”。元人牛繼志即牧隱榜元也。牧隱東還也，牛繼志贈詩曰：“我有丈夫淚，泣之不落三十年。今日離亭畔，爲君一灑春風前。”率相蹈襲，而句法漸下。我朝鄭士龍詩“向來制淚吾差熟，今日當筵自不禁”，亦祖義山者也。（《玄湖瑣談》）"
  },
  {
    "type": "poet_entry",
    "poet_name": "洪重聖",
    "poet_background": "洪重聖（1668-1735），字君則，號芸窩。歷任厚陵參奉、軍資監主簿、司憲府監察等職。今存《芸窩集》。",
    "poems": "《題李德謙詩稿》：世之譚詩者曰格調也、風韻也，而吾則曰氣勢、力量兩道而已，何者？所貴乎漢魏詩，以其古質，古質故有氣力耳。降及晉六朝，靡靡然日趍乎衰薾纖弱。此無他，無氣力耳。至盛李、陳、杜、沈、宋之起而後，一振衰弱之風。李、杜兩大家出，益沉雄豪逸，汪洋恣肆，氣勢、力量之大，方駕乎漢魏。詩至於此，真聖與仙矣。中晩以來，作者如雲，清篇麗藻，非不接踵。而摠以言之，衰弱無氣力。其風聲氣習，與世級相升降矣。然其中有豪傑之士，如韓昌黎、柳河東，不獨奇於文，詩亦雅健昌大有氣力，此所謂無文王而興者也。我東挹翠詩，非漢魏，非李杜，不過步驟蘇黃之囿，責以詩道之清麗，末矣。而莾莾滔滔，橫絕今古，雖非詩之至，而天稟則絕高矣。崔簡易詩，律之以正宗，歉然矣。而以其有沉健之力，雄悍之氣，蔚然爲大家。如石洲、蓀谷，調雅格清而坐於弱，故技止此耳。與其爲石、蓀之清，寧爲挹翠，簡易之力。繇是觀之，詩無氣力，而曰“清麗也”“古雅也”，吾不信也。足下年少，學殖不富，惡可以氣力遽責備，而大較受病，坐於一弱字。氣象衰颯，根基淺薄，間有娼條冶葉之態，非所以道性情也。如欲革此病，不於詩而用力於文，取先秦古文、《左》、《國》、班、馬，與夫韓、柳、歐、蘇之文而熟讀焉。則文氣日昌，筆力日贍，詩亦不期工而自工。夫然後上泝漢魏，下沿盛李，以歸宿於老杜，則將見足下之詩沉鬱老健，自闢堂奧，雖欲不爲大家數不得，又奚區區一弱字之足憂哉？足下其勉之。（《芸窩集》卷五）"
  },
  {
    "type": "poet_entry",
    "poet_name": "崔昌大",
    "poet_background": "崔昌大（1669-1720），字孝伯，號昆侖、蒼槐。肅宗二十年（1694）文科及第。歷任兵曹佐郞、吏曹佐郞兼司書、漢學西學敎授、山陵都監都廳等職。今存《昆侖集》。",
    "poems": "《北征記寄病妹庚辰》：北行異觀，自淮陽始。牟阪在新安驛東北，官路轉入阜衍，上可五里，忽山斷，兩邊壁立相對，中帶一道深江，名連松浦，石色黑而澤，無林木草花，路皆曲折，緣山壁垂下，巉峭甚，水亦色沉黯，下阪殊陰陷，令人不喜。過安心寺洞壑，至銀溪驛前，左右清流，翠壁映帶，行路萬林，爛如丹綺，濃者疊紫，淡者染絳，其平野則青蒼空遠，日照霜曬，往往遠岸疎林，村居隱約於溪橋之外，望之如綃障中點綴，令人悠然有苕霅間想。官行有程期，徒從相隨，莫能放意逍遙。嵇叔夜云：吏卒守之，廢弋釣行吟者，實先獲也。未到淮陽數里路，柏林中千章喬榦，森直如矢，蔽日停雲，上不見天，林盡見邑居。長川環帶三面，里落多近水，秋沙一望如雪。舟涉北川，緣銀溪而上，到鐵嶺，嶺上白雲數片，團團不去，懷狄公之悲，詠沙翁之歌，回望京國，我心西悲。以筍輿下嶺，嶺路盤回百折，磊石碌碌相擊，崎崟特甚。一宿高山舘。天明，向釋王寺，寺即太祖所建云，蓋神僧無學，釋太祖夢中王字也。歷斷俗橋，登岸閣、寂照門及龍飛樓、興福樓、映月樓，入法堂，觀古蹟二冊及太祖御筆一道，皆用漆函藏之。宿泯跡堂。夜讀圓覺經盡秩。清曉睡覺，聞松籟川聲相雜，與水碓交應，使人心骨雙清。俄而，佛磬鏗然，曉鐘繼之，杜甫所謂令人發深省，誠妙語也。其日，抵鶴城，歷登飄飄然亭，前臨大川，絕岸環聳，廣野圓闊，大類坡山之花石。少憇駕鶴樓，爲訪鶴浦，宿花登驛。時日將入，海色空碧，煙濤淼渺，微虹隱映雲水間，景色不可畫也。明朝，往觀沙峰。海岸十許里，白沙如鋪練，朝日照之，光奪目精，四望皓然，怳如身在玉壺中。沙勢或高或平，皆成水紋，斑然可玩。歸，路旁大海。向晩，北風轉急，白波連空，濤聲隱隱如訇雷震地。少坐，巖石最高上，向風開襟，舉目杳然生愁。朗詠李白《梁園吟》《廬山謠》，神意超忽，真有飄飄淩雲意。（《昆侖集》卷六）"
  },
  {
    "type": "poet_entry",
    "poet_name": "蔡彭胤",
    "poet_background": "蔡彭胤（1669-1731），字仲耆，號希庵、恩窩、忠衍。肅宗十五年（1689）文科及第。歷任副提學等職。今存《希庵集》。",
    "poems": "《五月二十四日仝兒生日》：爾生已八年，於我始今日。饗晬追故俗，爲具慶渾室。念爾初來時，不及知操筆。手指屏上字，一日課六七。數月值立春，滿門書大吉。點畫亂欹倒，稜角相欝嵂。邇來替短牘，頗能酌疏密。小詩首李杜，旁抄三唐畢。授音不授義，背誦無所失。往往納自牖，欣然若領悉。追隨諸學兒，踴躍願有述。三五七言間，偶然或中律。摩頂聽咿唔，聲若金石出。我旣晩有爾，朝暮常置膝。嬌啼輒抱持，橫臥不呵叱。叫呶雜詼俳，藉躪傲疇匹。家人過憂慮，鄰友煩譏詰。我聽密而笑，敎兒亦多術。管束雖貴嚴，裁抑不宜卒。竊觀爾眸瞭，終非中下質。吾家素醇謹，爾寧獨驕逸。稍稍及省事，可以納天秩。文學自天性，時至春物茁。絕憐嬉舞地，至情藹欲溢。拂枕執黃扇，懷果似陸橘。誠心愛父母，初不待勖帥。觀兒在幼志，百行已可必。從今我何憂，但願爾無疾。（《希庵集》卷九）\n《贈送基孫還京用李白韻》：秋雲著雨欲成衣，絡緯啼床已學機。吾老也無相長在，此行焉有不虛歸。巖溪落碓層層轉，野徑縈林步步微。回首詩壇限京國，五年猶作雁南飛。（《希庵集》卷十三）\n《觀楊蓬萊所書蓬萊楓岳元化洞天八大字次李白元丹丘歌韻》：蓬萊子，真天仙，戲拈大筆掃盤陀，輝映巨壑開雲煙，龍跳虎臥相回旋。相回旋，生白虹，萬瀑助之鳴雷風。乃知此書神可通，留與洞天無終窮。（《希庵集》卷十七）\n《天逸臺歌次李白廬山謠》：東出表訓寺，北折躋峻丘。天逸有古臺，歇惺無新樓。去年樓覆於大雨崩沙。僧徒方營新創而未及。四仙一去一千載，五十五翁今來遊。壯哉中天箕尾傍，列巒杲耀森開張，旭日與之爭輝光。萬馬驤空恣馳突，群鯨噴雪騰陸梁。秩秩冠劍會軒，矯矯鸞鶴摩青蒼。穴網東連日月高，水精南控船巖長。毗盧特立雄其間，飈輪羽駕時往還。胡僧結趺蓮湧地，漢甲成列米爲山。瀑流萬道下，源自雁門發。風霆轟壑晴欲陰，玉虹掛林出復沒。誰言造物本無情，一一巑岏皆削成。興酣欲招青鶴來，袖拂白雲上瑤京。攀援桂樹留不去，側身注目心神清。山舊多桂樹，在摩訶衍者，淮陽守某斫爲板材，而今榆坫、正陽。皆有一株云。（《希庵集》卷十七）\n《放光臺次李白韻》：高臺立嵽嵲，白雲浩如海。曇花不復現，神光竟安在。我願攀桂隨劉安，蓬萊頂上戴黃冠。腰間墨綬拋不得，金節依依望眼寒。（《希庵集》卷十七）\n《鳥嶺高次李白蜀道難》：君不見二方之交，鳥嶺之高，高出南極天。根蟠七十里，虯龍勢蜿然。我乘使車向太白，富驛秣馬生夕煙。穿雲上下千萬轉，夜從其背升其巔。群峰羅列而在下，若往而復兮，若斷而連。仰看蒼藤老木森蔽日，俯聞回巖疊石鳴奔川。前人後人，頂蹠相摩，往往樛枝以手援。東華中屈盤，八九茅屋斸荒巒。皆言夏潦冬冰時，蹄脫轅摧最可嘆。紛紛北去與南還，下愁顛墜上愁攀。山商海賈所走集，綠林之豪偵其間。當時築城處，敗堞猶依山。鳥嶺之高，高出南極天，幾人到此無苦顔。靈湫直下三百尺，上有丹檻射青壁。崩瀾嗽壑晝夜豗，神物中蟠蓄雲雷。維天此設險，太行伊闕安得同日而語哉！所以嶫嶫而嵬嵬，鳥東西關門相對開。於焉扼咽喉，豈復憂虎豺。驕將縱寇，越在龍蛇。屠夷城邑，焚滅桑麻。嗚呼是殷鑑，願言示兵家。鳥嶺之高，高出南極天，俯仰今古爲一嗟。（《希庵集》卷二十）\n《從祖祖父湖洲先生集序》（節錄）：自西河序《詩》詩以來，凡文之布於天下者，必求諸能言者爲之先。古人謂玄晏之言遂重《三都》，乃今觀之，《三都》自千古，序實附驥爾。雖然世日以運，其人與跡。逾遠而莫之徵，則又惡可無假途乎哉？詩家之類而目之，斯凡例之遺意也。於少陵先紀行，供奉首樂府，非擇而取之，各從其有也。即無論目之有異同，序之有先後，皆所以羅絡包並而無乎去取之也。（《希庵集》卷二十二）"
  },
  {
    "type": "poet_entry",
    "poet_name": "李宜顯",
    "poet_background": "李宜顯（1669-1745），字德哉，號陶谷。謚號文簡。肅宗十五年（1689）文科及第。歷任右議政、領議政等職。曾出使清朝。今存《陶谷集》。",
    "poems": "《默默》：端居默默抱閒愁，忽憶清江泛小舟。聲譽不須齊李杜，文章安用壓曹劉。風塵蹩躠空衰朽，宦海浮沉秪悔尤。萬事如今難適意，何人騎鶴上揚州。（《陶谷集》卷一）\n《述懷》其十：絕峽伊州五馬催，金城餘債興悠哉。洞深廣福丹丘近，嶺秀陽陰太始胚。攬勝春浮靈運屐，吟詩雲繞謫仙杯。蓬萊物色遙相引，倚遍山中幾處臺。余於丙戌，丏養得金城。有故未赴。至是得伊川。邑有廣福洞，陽陰山。俱有遊覽之勝。楓嶽爲三日程。到任後一往賞之。（《陶谷集》卷四）\n《亡子行錄》（節錄）：兒病弱，不耐索性讀誦，但涉獵看覽古今文字而已。然自有慧眼，能知古人用意處，勘究綴文法度，鮮有不中。以此雖不多作文字，作則必去俗就雅，頗有可觀。詩亦有逸氣，古體得選法律絕，間有似青蓮者。\n於筆翰甚有才致，未嘗習得筆陣蘭亭一字，而作字絕妍媚可愛。尤長於簡劄，濃贍華美中有津液，見者嘖嘖稱爲才筆。又曰：此是達者之筆，決不終於儒冠也。云：運筆神速，颯颯如風雨，須臾掃盡數紙。又能善認暗草亂書人不能易曉者，於細字尤妙。能於狹隘字間挾書多字，而字愈方正明白，不作漫潦迷昧之形，使人一見即分曉。人皆曰：此史才也。若秉史筆，必以善記注稱云。又明於字學，兼曉篆法。（《陶谷集》卷二十）\n以文章擬之八法。文之先秦兩京，詩之漢魏鍾、王也；文之韓、歐，詩之李、杜、顔、柳也。八法必先以鍾、王立其筋骨，然後始成規模。不本於鍾、王，則雖或有姿媚，終不能掩其庸俗。詩文亦然。不以漢魏先秦爲法，則塵陋無可言。雖下筆滔滔，優於應俗。自識者觀之，亦難掩其傖父面目矣。（《陶谷集》卷二十七）\n詩以道性情。《詩經》三百篇，雖有正有變，大要不出“溫柔敦厚”四字，此是千古論詩之標的也。屈原變而爲騷，深得《三百篇》遺音。西京建安卓矣，無容議爲。下及陶、謝、江、鮑，又皆一時之傑然者。至唐益精練，衆體克備，而杜陵集大成，此又詩家正脈然也。爲詩而偭此規矩，則不可謂之詩矣。宋人雖自出機軸，亦各不失其性情，猶有真意之洋溢者。至於明人，浮慕《三百篇》、漢魏，鄙夷唐以下。而究其所成就，正如仲默所謂“古人影子”，不能自道出胸中事，吟咀數三，索然無意味。以余揆之，反不如宋也。譬之，則《三百篇》、楚辭、漢魏，以至盛唐李、杜諸公，其才雖有等差，而皆是玉也。玉亦有品之高下故也，宋則珉也，明則水晶琉璃之屬也。余於陶、謝以後，劇喜鮑明遠。蓋宋齊以來，駸駸過於靡麗，多姿而少骨，西京、建安之音節，幾乎絕矣。而明遠之詩乃獨俊快矯健，骨氣高强，類非後來諸人所可幾及，是以李杜亦極宗尚。朱夫子謂：“李太白專學之者得之。太白天仙之才，雖出天授，而其奇逸之氣，固自有所從來矣。”（《陶谷集》卷二十七）\n胡元瑞《詩藪》，原其主意專在媚悅。弇州其論漢唐不過虛爲此冒頭耳。然其評品古今聲調，亦多中窾。昧於詩學者，不妨瀏覽以祛孤陋。至若推飏元美諸人，躋之李杜之列，直是可笑。錢牧齋駡辱雖過，亦其自取之也。（《陶谷集》卷二十七）\n（節錄）退溪註釋朱子書名曰《記疑》，此則書一類也。尤翁盡取《大全》釋之，名曰《劄疑》。未及卒功，托諸門人使之續成，其出農巖者固善，而其他類不免疏漏舛誤之患。姑以鄙見言之，古人詩集中凡所謂擬古者，皆擬《古詩十九首》，非徒作也。朱子《擬古八首》亦然。而《劄疑》乃曰“擬陳子昂《感遇》”，此恐誤。子昂《感遇》與李白《古風五十九首》，其模範固出於《十九首》，而體格則稍變。朱子《齋居感興》詩，乃是仿《感遇》之作，而此則擬《十九首》，非擬子昂也。試以其詩論之，“離離原上草”擬“青青河畔草”也，“綺閣百餘尺”擬“西北有高樓”也，“上山采薇蕨”擬“涉江采芙蓉”也，“佳月朗秋夜”擬“明月皎夜光”也，“鬱鬱澗底松”擬“冉冉孤生竹”也，“高樓一何高”擬“東城高且長”也，“夫君滄海至”擬“客從遠方來”也，“衆星何歷歷”擬“明月何皎皎”也。考其音節，居然可見。董卓作逆時謠語云：“千里草，何青青。十日卜，不得生。”未幾卓敗。《齋居感興》所謂“青青千里草”蓋用此語，非朱子自爲破字也，而《劄疑》不引古謠，意似未足。第八卷《和林擇之鳳凰山詩》 “荒亡”注，《劄疑》只云“荒涼之意”，而“荒亡”二字出自《孟子》。提出引用之本語而注之者，乃注家之常例，當以孟子語添注。第九卷《天慶觀》詩“斷腸聲”，《劄疑》引杜詩“吹笛”注“阮咸語”，此正朱子所云鄭昂僞作，當刪去。“引年得請詩，妄竊老夫號”，《劄疑》引南越王佗語。佗固有“老夫”之語，而第此詩即朱子致仕後作，其謂“妄竊”云云，恐引《禮記》“大夫致事，自稱曰老夫”之語也。（《陶谷集》卷二十七）"
  },
  {
    "type": "poet_entry",
    "poet_name": "金春澤",
    "poet_background": "金春澤（1670-1717），字伯雨，號北軒。謚號忠文。金萬重之孫。受黨爭牽連，被謫配五次，入獄三次。今存《北軒集》。",
    "poems": "《次紫極宮感秋》：海外亦秋色，微涼動風竹。明月自來去，流光難可掬。何限志士淚，秋懷非我獨。愁憂苦無端，中夜不能宿。故鄉幾千里，歸期未可卜。人事有盈虧，物理亦往復。安得學長年，桑海閱翻覆。冉冉征途人，誰見金丹熟。（《北軒集》卷一）\n子瞻高處或似淵明、太白，下處自不免倡狂。山谷可戒者尤多。自學者言之，簡齋或勝後山，如宛陵，未見有可戒而其可師，卻不若簡齋。放翁豈不自得乎道？而倡狂處甚於子瞻。明詩，大抵如美人障子，豈不眩目？無以致情。惟弇州稍黠，間有類子瞻者。其論子瞻曰：“雖不能爲吾式，亦足以爲吾用。”滄溟長律，盡有絕唱，空同豈不亦雄健哉？然欲求明詩之最勝者，當於《弇州集》中所謂類子瞻者得之。弇州詩如：“時清轉自饒封事，歲稔尤聞罷上供。”豈非宋人語？然且諱宋，余竊哂之。所謂性情才氣，未易遽言。然自古能詩者未必皆高人達士，或多奸雄浪子，而惟庸俗之人，鮮有能詩。（《北軒集》卷十六）"
  },
  {
    "type": "poet_entry",
    "poet_name": "洪泰猷",
    "poet_background": "洪泰猷（1672-1715），字伯亨，號耐齋。今存《耐齋集》。",
    "poems": "《擬李白單父東樓秋夜送族弟沈之秦代人月課作》：爾來我心喜，爾去我心愁。連枝之樹本相依，况乃羈鴻失群秋。吾弟西歸住不得，門外車馬有行色。攜來一樽城樓迥，霜重簾前月華白。西風墜葉對鳴琴，感時悵別多哀音。四座無語清夜闌，起看星漢傾西岑。送君待明發，悵望秦山橫。昔遊長安日，錦袍被恩榮。興酣落筆金鑾殿，天顔爲喜侍臣驚。翻辭日邊雲，飄如車下塵。行歌泗水歲月流，皓首丹心係楓宸。人間無處訴我冤，遙望天門浮雲繁。窮鱗處涸西江遠，世人誰復憐屈原。（《耐齋集》卷二）\n《答任弟道彥書》（節錄）：評來詩軸，要多過語。然謂長謂短，一與吾見相符，是可喜也。送北關五篇律，自謂近作中得意詩，而亦不能自信。其中“胡皇”句，尤見貶於衆人，而今君可之，自今吾信之無疑矣。絕句之無所本，君見亦是，但所謂“一刻意王李，而後始畫葫”云者，恐不然。左右平生自謂學杜，而絕句獨欲學王李，何也？雖真學王李，杜與王李合爲一體，豈不駁雜乎？勿論古、律、絕，皆歸一體，然後方爲成家之語，故古人皆如此。杜之律絕，杜之律絕；王李之律絕，王李之律絕；未嘗相駁，未嘗相學。不然，杜豈不能爲王李之絕，而爲自家之絕耶？設不能爲也。杜之不能而左右獨能之，吾又未信也。故吾雖不能用力於一家語，有擇不精之患。若用工，則勿論古、律、絕，必欲歸宿於一家耳，左右以爲如何？頃來詩五篇，皆佳，而寄此兩作，尤典則可重，多見其深於杜學。原書中所謂藏華歸質者，正指此等作也。示德休三作，亦多佳句，其中“天時長暑雨，節物忽清蟬”之類，猶不免前日習氣。蓋此病在於下“長”字“忽”字，而欠典則耳。欲細評以送，而來紙不可還，便遽不可改書，姑俟後日耳。承又有近所得他詩，若並錄以送，則當評示淺見耳。今去詩，亦略論其利病爲佳。此閒兩家侍奉，皆無恙，甚幸。暑昏中呼倩，不宣。壬辰七月（《耐齋集》卷三）"
  },
  {
    "type": "poet_entry",
    "poet_name": "權德秀",
    "poet_background": "權德秀（1672-1759），字潤哉，號逋軒、淡翁。歷任陵社郎、掌樂主簿、轉工郎等職。今存《逋軒集》。",
    "poems": "《春日憶李白韻寄金汝受》：兩個詩窮老，追隨昔作群。君疑庾開府，我愧鮑參軍。終恨辭條葉，難同臥壑雲。何時仙刹裏，一會訂遺文。（《逋軒集》卷一）"
  },
  {
    "type": "poet_entry",
    "poet_name": "李德壽",
    "poet_background": "李德壽（1673-1744），字仁老，號西堂。謚號“文貞”。肅宗三十九年（1713）文科及第。歷任顯陵參奉、典獄奉事、宣陵奉事等職。今存《西堂私載》。",
    "poems": "《次李白<惜餘春賦>月課》：惜餘春之將闌兮，結幽思乎西方。蘭茝忽其無色兮，誰與玩斯遺芳。路遙遠而莫寄兮，渺煙濤之茫茫。心紆軫其不舒兮，淚淋浪以成行。悲韶華之已晩兮，孰澗芼之見湘。藹群龍之乘運兮，假高衢以騰揚。胡獨處此幽遐兮，跼長懷而靡展。步寒林而周覽兮，紛萬品之裁剪。草如織而芊綿兮，葉有色而深淺。戴勝鳴以下上兮，荇藻亂於綠潭。念佳期之遲暮兮，愁繽紛而何堪。歎青陽之告徂兮，迫熏風之自南。景按節以舒遲兮，澹時物之氤氳。棲殘紅於枝頭兮，飄萬片之紛紛。望長安而延佇兮，嶺樹暖以暮雲。春每去而復回兮，人旣老而不改。欵須臾之有生兮，寄一粟於滄海。紛百念與千緒兮，哂希慕之靡極。彼昏夜而乞哀兮，驕妾婦於白日。斯爲病於夏畦兮，非余心之攸親。虞躡屩而說趙兮，范逃簀而干秦。雖騁辯而操權兮，儘見嗤於達人。惟腔裏之有春兮，與庭草而無別。是生時於厥心兮，匪物化而形滅。苟獨善其奚傷兮，懷美人而菀結。心悒悒而不釋兮，獨永思而長嗟。夜展轉以不寐兮，皎床前之月華。倏推窗而騁目兮，眇故國之天涯。（《西堂私載》卷四）"
  },
  {
    "type": "poet_entry",
    "poet_name": "李光庭",
    "poet_background": "李光庭（1674—1756），字德輝｡歷任國子成均大司成、戶曹參判、漢城府尹等職。今存《訥隱集》。",
    "poems": "《鹿門歌辭次李太白鳴臯歌韻》：若有人兮懷東臯，隔雲煙兮思增勞。林迴崖折，欲躋而無蹊，石瀨濺兮不可舠。矗遙岑之千重兮，辟塵喧之啾嘈。松蘿磨颺以漾翠兮，若雲河堆綠卷萬頃之寒濤。玄熊文豹趫騰林樾，緣崖抱石啼雲叫月，駢首而嘯號。谷嗽風以天籟，逗笙竽於穹㟼。遲君之來兮，若古人之復作。拓巖巔兮爲臺，抗江上之新閣。世旣違兮何竢，有徯君之猿鶴。垂滄浪之直釣，映白髮於清洛。岸葛巾兮尋幽阿，采芝蔘兮躡峻崿。跨穹石兮聆鳥歌，蔭青林兮越深壑。山氣積兮常氤氳，翠空濛兮谷糾紛。月窺林以閒眠，灘鳴琴而遙聞。潭凝綠而躍鱗，簷迷樹而棲雲。蟄龍寒吟，病鶴秋呻。甘潛伏此遐塊兮，掩岫幌而無人。從麋鹿而孑跱，與山鳥而爲隣。菉葹盈幃，燕石爲珍。季女苦飢。買臣歌薪。若使淵思矯首於軒駟，又何異夫公孫白首於紅塵。辭何亢而淩雲。文何婉而劇秦。吾旣不願效二子淫靡沉溷以遺光兮，無寧葆幽貞而終身。清風兮北窗，羌異世兮相親。（《訥隱集》卷一）"
  },
  {
    "type": "poet_entry",
    "poet_name": "趙泰億",
    "poet_background": "趙泰億（1675-1728），字大年，號謙齋、胎祿堂、謙濟。謚號文忠。英祖在位初期，與李光佐、李台佐同爲少論派中穩健派系的領道人物。今存《謙齋集》。",
    "poems": "《次李白東溪卜築韻題若水壁上》：貪山飫水詎傷廉，又挽歸人數日淹。遐蹈合登高士傳，時名爭屬老夫潛。梅城霽色遙侵戶，烏岳寒光晩落簷。駟馬高車傾覆易，不妨蹤跡混漁鹽。若水，自稱潛軒。（《謙齋集》卷四）\n《次紫極宮韻太白子瞻俱四十九歲作此詩故余感而和之》：山居無長物，所有惟梅竹。高標凜自持，清香藹可掬。寒天傲雪霜，豈云松柏獨。晩節貴得保，暮境須歸宿。有志便可就，不疑又何卜。余年四十九，迷塗宜早復。高車與駟馬，自古多傾覆。萬事不如歸，思之已爛熟。（《謙齋集》卷十七）"
  },
  {
    "type": "poet_entry",
    "poet_name": "南漢紀",
    "poet_background": "南漢紀（1675-1748），字國寶，號寄翁。歷任內侍敎官、廣興倉主簿、刑曹佐郞等職。今存《寄翁集》。",
    "poems": "《野人獻雙白鶴次李白贈黃山胡公韻記事》：翰林癖於鳥，雙璧買雙鷴。我愛雙白鶴，霜毛離俗顔。時叫雲中侶，聲徹霄漢間。庭墀步武闊，池沼飮啄閑。歸夢滯華表，別恨在孤山。請當歸田日，一船載之還。（《寄翁集》卷一）\n《失鶴歎復次李白韻》：夙懷歸田志，擬放籠中鷴。况爾青田姿，羈悴同我顔。皓翮一夕飛，雪點杳云間。稻粱亮非願，塵表自在閑。西園曠不窺，獨睡夢家山。何許羽衣客，笑我猶未還。（《寄翁集》卷一）\n《重和李白紫極宮詩韻》：霜霰被衆卉，獨有青青竹。志士傷歲暮，攬枝淚盈掬。憐爾貞心虛，愛爾清標獨。十畝久荒穢，未見鸞鳳宿。吾道亮如斯，行休從可卜。迷塗實未遠，攬車猶當復。浮雲翳晴昊，百變在飜覆。莫把琅玕實，譬彼稊稗熟。（《寄翁集》卷一）\n《和李白紫極宮感秋四十九歲之作》：嬋媛彼佚女，歲暮倚脩竹。芳蘭委衆草，采之不盈掬。馨香豈徒言，所悲性幽獨。感茲情鬱紆，寤嘆未能宿。願以蘭榮悴，投以靈龜卜。蘭衰根在土，芬華自往復。寧同蕭與艾，一蕪竟沉覆。物理亮如此，天機驗已熟。（《寄翁集》卷一）"
  },
  {
    "type": "poet_entry",
    "poet_name": "洪重寅",
    "poet_background": "洪重寅（1677-1752），字亮卿，號花隱。肅宗三十九年（1713）增廣試進士。今存《東國詩話彚成》等。",
    "poems": "少日從林葛川薰在光州，登石川墅，押其樓題“星”字曰：“竹葉朝傾露，松梢曉掛星。石帶苔紋老，山含雨氣青。”梁松川見而極稱之。李芝峰嘗贈詩曰：“難追唐李杜，不學宋陳黄。雪屋琴書冷，梅窗笑語香。”乃記實也。（《東國詩話彚成》卷十五）\n柏谷問東溟曰：“子之詩於古，可方何人？”公笑曰：“李杜則不敢當矣，至於高、岑輩，或可比肩。”其《清心樓》詩一絕，“送客高樓秋夜闌，一雙白鷺在前灘。酒酣起望蒼蒼色，月落江清霜露寒。”格韻高絕清爽，若喚起太白，以余觀之，可出高、岑之上。（《東國詩話彚成》卷十六）\n先人曾在丙寅冬與遊齋及李參判震休會話於權監司後凋堂，仍與聯枕。朝起，游齋謂：“夢得‘人間自有蓬萊島，天上應無鏡浦臺’之句，即今缺守，吾其爲鏡浦主人乎？”座上皆謂：“其必得之徵。”席未散，而邸人持政草來示，而先人首擬受點矣，無游齋。即席使李台執筆，仍其夢句，呼成一律，以贈別之。其後先人未赴江陵，改除安東，而遊齋又有贐章，其一聯曰：“早擬劉琨長者語，初非魏萬眷然思。”蓋取劉琨前守江陵事，及李白送魏萬詩中“眷然思永嘉”之句，人稱其使事有若準備，而但鏡浦之句終無所驗矣。至癸未，先人按關東，李台爲江陵倅，泛舟鏡浦。先人謂李台曰：“夏瑞夢詩不符於當時，而十八年之後始驗於吾二人今日之遊，其亦異事。而恨不令夏瑞同此筵以實其夢詩也。”（《東國詩話彚成》卷十七）\n靈光徘徊樓安琛詩云：“徘徊樓上月徘徊，客子徘徊亦快哉。玉兔幾年仙藥搗，素娥何處鏡盒開？搖波散百東坡水，對影成三太白杯。直到夜深天似洗，好風吹送桂香來。”出《與地勝覽》。（《東國詩話彚成》卷二十二）"
  },
  {
    "type": "poet_entry",
    "poet_name": "黃道翼",
    "poet_background": "黃道翼（1678—1753），字翼哉，昌原人。長於義理之學。今存《夷溪集》。",
    "poems": "《晞陽魚龍臺值重陽日陪家君及先生黃伯厚李君兼李達厚李君範安慶稷次李白龍山韻二首》：涪江流不盡，千載又賢臣。怊悵天涯裏，秋光臨去人。蟾水龍臺上，聖朝文學臣。此行真不偶，團會意中人。（《夷溪集》卷一）"
  },
  {
    "type": "poet_entry",
    "poet_name": "柳升鉉",
    "poet_background": "柳升鉉（1680-1746），字允卿，號慵窩、慵叟。歷任通政大夫、工曹參議等職。今存《慵窩集》。",
    "poems": "《次李白感秋詩》：九月秋正闌，夜雨鳴叢竹。朝來訪菊砌，掇英香滿掬。永言懷古人，阿誰慰幽獨。山鳥近窗鳴，溪雲入簷宿。杖屨時過從，芳隣喜晩卜。我年四十九，韶光往不復。須存秉燭工，恐虧一簣覆。寡過或庶幾，經訓要講熟。（《慵窩集》卷一）"
  },
  {
    "type": "poet_entry",
    "poet_name": "尹鳳朝",
    "poet_background": "尹鳳朝（1680-1761），字鳴叔，號圃嚴、明遠。歷任大司諫、吏曹參議、知中樞府事等職。今存《圃嚴集》。",
    "poems": "《次李太白紫極宮感秋詩韻》：秋窗聽小雨，陶瀉比絲竹。黃花向堪掇，白髮已盈掬。意氣千古長，風期一世獨。窹言碩人歌，慰此孤齋宿。詩家有托興，妙境古誰卜。前塵謫仙唱，絕響坡翁復。昔人已悲咜，今世益翻覆。獨念田家樂，柴車路已熟。（《圃嚴集》卷三）"
  },
  {
    "type": "poet_entry",
    "poet_name": "申維翰",
    "poet_background": "申維翰（1681-1752），字周伯，號青泉。善楷字。歷任秘書著作郞、製述官、承文院副正字等職。今存《青泉集》。",
    "poems": "《李白詩序》：李白詩在天下，殆與六經齊壽，三光并曜。昌黎子所稱萬丈光焰，實當時定論。挽近世學者家性理詩，謂太白迷於仙，癖於酒，昵於蛾眉，所以其辭多淫放。於乎！太白死已千載，俗駸駸而日下，即太白不可得，而知太白者蓋寡。不知其人，焉知其詩？太白氣豪，如楚狂接輿、東方曼倩之流，倡狂自在，與天下遨遊矣。天寶之世，學士大夫低眉於國忠、林甫之門者，踵相磨也。匹夫而承恩眷，醉呼楊妃、高力士，待以僕御之役，視萬乘猶褐夫，薄千駟如草芥，置之鑾坡，投之夜郞，而其氣洋洋然一太白也。顧其胸中如萬里江河，風鳴浪拍，不能自匿。發之於詩辭所贈酬者，賀季真、元丹邱外，又不欲雕黃耦白，與高、岑小兒争名。彼其曰仙、曰酒、曰蛾眉，天地間不妨有此三物，爲太白寓興具耳。使太白而無是三者，吾恐世界乾枯，索然無色。斯焉而謂太白癡人歟？宕子歟？於乎！太白逝矣，今之說詩者殆而！蓋余髫齔而誦太白詩，侗侗亡所解記。於己亥春，過三淵翁，翁爲余言：若詩病守株，盍從太白爲汗漫遊？世之抄選家病太白，只就輕艶處把翫了，令人目不到五老筆、洋瀾池，謂太白何？余時聽瑩於翁之論而迫塵界，未果托業。乃今髮短神耗，而手書橫江詞、秋浦歌、洞庭、廬山、蜀道諸篇，爽然如乘黃鵠而出宇宙，俯視五岳煙雲，萬樹琪花，種種自在，莫非大化元氣。即附卷而屬兒曹曰：太白在是矣。吾老矣，今安能勔追於三淵之言？噫嘻！（《青泉集續集》卷二）\n《雜說》：余自童年，不識書畫方技，以至弈棋、六博、飮酒、琴歌一無所解。獨嗜古文，韻語則《離騷》，文章則賈傅《治安策》，讀過千遍，寢飯具忘。輒自謂《離騷》如鈞天帝庭，百樂鏐鏘；賈策如禹鑿龍門，洚水奔崩。雖八珍方丈，不足喻其味，奈何仰之彌高，鑽之彌堅，卒不得一步邯鄲。而中罹險艱，晩嬰世故，遂至廢業。然每於懶倦欲睡時，枯槁索居處，聽人讀《離騷》，或自閱《治安策》，便覺興集神來，肘股如舞。始信吾生命分來，只有此兩端因緣，苦未磨矣。雖然，我東狹矣，藉令屈、賈復生，得一黃甲題名外，無所爲矣，令人於邑。余於古文，不喜讀諸子，於唐不喜昌黎，於宋不喜南豐，此皆古今人學文章者，取以爲宗師，膾炙之所同嗜，而余獨不然。蓋由於性本局滯，才乏通方，且以生長遐荒，起自耒耟，遊藝之路未廣，而守株之癖未化故也。嘗自謂有文字以來，《尙書》爲鼻祖，《春秋》魯國史也，《論語》闕里史也，左丘、公、糓、馬遷、班固皆可稱素王家臣。此外古文之變正，如墨絲揚歧，人皆攘臂曰：“文在是矣，乃余師。”心之好，白首不移，甘受人嗤罵，曩與任和仲論文書略論之矣。世爲李杜以詩齊名，五七言長篇，互有輕重，而杜之律、李之絶，固是連城雙璧。至論它文，則子美賦。揚雄文學，《漢書》觀其疏奏與墓誌，簡潔有力。余每讀《公孫弟子劍舞》詩序末引張旭草書事，而曰“即公孫可知矣”，筆力雄厚，便見文章手段，是不獨詩之爲貴。李則賦與文，皆輕率無法，《大鵬賦》及所上《荊州書》，亦無風骨可觀，往往見笑於大方之家。十年匡廬，所得於磨杵之嫗者，只發於詩而他無所長耶？一笑。（《青泉集續集》卷二）\n（節錄）九月初一日庚午：晴。三使臣各於船上行望闕禮。風波滿目。故國在數千里外，各船艫唱，倍令人起感。巳末風乍靜，即曳舟而行。自此水狹而旁多阻，顧見左右倭船分作一字陣勢，首尾若魚貫，殆亘數十里，中開一路，三使船從中而進，亦奇觀也。未到牛倉二十里許，有備前州使者棹舟而來，致別饋於三使。又以葛粉一箱，鹽漬鯛一折饋余。別幅書以備前國主從四位侍從繼政云。日向西，泊牛倉。遙山控灣，景致爽闊，插竹爲漁梁。有網船釣艇，乍遠乍近。灣上人家數千戶，使館供帳，盛如韜浦。而傍有一塔，上豎銅柱，高出半空，名日本蓮寺。西穿港口，得一舍，絶勝，題曰學士館。爲左右沐室溷厠，俱各精妙。庭有蘇鐵棕櫚，雜卉異香，疏秀淡潔。有細木似草，枝繁葉細，花色淺紫，俗呼皐月。飯畢，雨森諸人引備前州諸文士而至，置筆硯紙軸，爲長篇短律，互唱而交酬。有松井氏者，號河樂，時年八十餘，能哦詩好問，愈久不倦。自云少仕江都，爲國子司業，老屏居田里，輯詩稿甚多，屬余序之。和田省齋者，亦頗博覽勤學，各書平生所懷示余。余謂諸生曰：“此名牛渚，可令後人復傳五章之詠否？”答云：“地勝比古無讓，得公乘舸而來，朗吟清川飛夜霜，便足千秋”。其言引李白詩中事，甚有才致，夜過半而罷。翌朝，諸生復來，以筆談數紙，問我國科舉法制及余所登大小科，某年某題座主姓名，即書以答。太守源繼政食俸三十一萬五千石，治岡山城，距此百里云。（《青泉集續集》卷四）\n（節錄）連日在館，尋常詞客之來見者相繼，詩唱和及筆談酬答，苦無閒隙。又有自外請乞者，因雨、森東兩長老而達之，曰序集，曰題畫，曰贊像，曰詠物之類，皆願手書押圖章而去，令人汩惱無暇。林信智持一幅畫而來，問以畫中人爲誰，余指其扶醉騎驢之狀，曰：“必是李白”。信智曰：“爲我題詩”。余即寫景曰：“兒短愁扶腋，驢驚失路蹊。江天渺醉眼，日落數峰西。”信智笑謝而去。（《青泉集續集》卷五）\n（節錄）十三日辛亥：晴。丑初舉帆，東風不競。睡中行五六十里，而平明以後，蓬蓬而起者，拍浪甚急，驚濤插天際，舟與天地下上，震盪欹側，比初渡一岐時，危懍倍之。廚人格卒，皆昏仆不能起。朝食未舉火，晡泊風本浦。使臣就館，余則留船上。夜大雨，自此西風又緊，或雨，或晴，或雪，或陰翳竟夕。七日淹滯，客思煩惱。湛長老所館，與船相近，貽書雨森東，約訪長老。夜與三書記散步而往，雨森東及馬州通事一人隨焉。長老喜迎敍話，問：“唐詩李杜外，當以何家爲冠？”余曰：“王右丞似賢，宋文歐、蘇外，當首何人？”曰：“紫陽朱夫子在，即不須論歐蘇，而若只許文藝，半山亦能，湛皆點頭。”（《青泉集續集》卷六）"
  },
  {
    "type": "poet_entry",
    "poet_name": "申靖夏",
    "poet_background": "申靖夏（1681—1716），字正甫，號恕庵。肅宗三十一年（1705）文科及第。歷任副校理等職。今存《恕庵集》。",
    "poems": "記荊公山谷評李青蓮詩語：王荊公次《四家詩》，以青蓮編於其末，曰：“其詩言酒色者十居八九”。此論非知青蓮者。黃山谷云：“青蓮詩語如生長富貴人，寧於醉中作無義語，不作寒乞聲。”必如此論，然後乃可。（《恕庵集》卷十六）\n書歐公廬山高：歐公作《廬山高》自以爲得意，而梅聖俞亦甚許之，以爲“使我更作詩三十年，不能道得其中一句”。以今觀之，詞格極冗長，無一語可採，不知歐公何以爲得意，而聖俞老於詩者亦何以推服至此也。（《恕庵集》卷十六）\n記放翁集序語：近看《放翁集序》，乃中州近歲人所爲也。有胸中李杜，紙上李杜之語，可謂善論詩者。近世學杜者，多用悲愁困窮之語，殆亦無病而呻吟者，僕亦少時不免此病爾。（《恕庵集》卷十六）\n評青蓮子美詩：子美、青蓮各有能事，歷代題品亦不一。至於近世，愛杜者多於愛青蓮。然要當以杜爲今文，而以青蓮爲古文爾。（《恕庵集》卷十六）"
  },
  {
    "type": "poet_entry",
    "poet_name": "南泰普",
    "poet_background": "南泰普生卒年與生平皆不詳，朝鮮正祖時人。今存《梅湖遺稿》。\n棄庵居士安淳之以曠世大手，於文章慎推許。李眉叟嘗以書及詩求作《汲古堂記》，安作記以駁李詩。金翰林克己與安同邑又同時，安未嘗一與唱和，唯於吳先生世才一見歎服不已。見陳玉堂澕詩曰：“君才已過筠溪，少進之可至東坡。”序文順公文稿云：“發言成章，頃刻百篇。天縱神授，清新俊逸。人以公爲李太白。”蓋實録云。",
    "poems": ""
  },
  {
    "type": "poet_entry",
    "poet_name": "李瀷",
    "poet_background": "李瀷（1681-1763），字子新，號星湖。 朝鮮實學派先驅。終生不仕，從事學問研究。著作涉及天文、地理、經濟、軍事和文藝等各方面。今存《星湖僿說》《星湖文集》《藿憂錄》等。",
    "poems": "《次李太白紫極宮感秋詩并序》：李白四十九作感秋詩，後來蘇、黃皆有和篇，我東如周愼齋、李退溪、柳西厓諸先生，亦莫不扳次其韻以寓感。余今年適四十九矣，遂賦以述懷。\n澄澄有山月，摵摵有園竹。優遊選良夜，灝氣不可掬。四十九年感，此懷非我獨。幽憂較百端，俯仰遺寢宿。知非即斯存，來歲何須卜。迷途且不遠，宛轉回車復。身安入跟定，圖反戒心覆。經言聊自喜，著眼恐未熟。（《星湖全集》卷二）\n《西江汎舟次古韻二首》其一：一笑端宜破百憂，江湖置約辦豪遊。重吟李白黃雲句，走上蘇仙赤壁舟。且放孤篷窮海島，須看一葉信滄流。青山送我飄空際，螺黛長煙接蜃樓。（《星湖全集》卷四）\n《平涼笠歌寄謝華瑞進士》：高麗折風金花笠，李白詩中傳舊俗。後來別出平涼制，簀簀筠絲密如織。南州一千有餘里，珍重人情寄海曲。海曲畸翁學農圃，索帶芒屩走阡陌。見此欣然頭戴出，衆道真成野人服。適有來遺鶴翼雙，天然羽扇雪霜白。笠蔽曦陽扇揚風，夏畦勞病旋忘卻。褦襶觸熱吾何與，臺撮都人不同跡。更圖寒暄蓮子纓，雙垂鬢頷防汗滴。（《星湖全集》卷四）\n《次李白聽新鶯歌》：大地春無不榮草，氣像蕩蕩煕煕好。就中韶光柳最青，萬樹一抹圍江城。衆羽喧啾苦聒耳，枝間忽聞嚶嚶鳴。鼓腸砭耳含幽情，山東往聽山西同。一時流發天機聲，載酒何人心賞旺。平原雨滌塵埃清，神清骨健物相感，拂袖浩歌昇天行。李謫仙後詩寂寞，此曲宜和遷喬鶯。遷喬鶯，果誰况，君不見王子橫吹鵝管笙。（《星湖全集》卷四）\n《碧玉杖歌》：君不見，魏萬歸去王屋山，東窗樹長三五枝。君不見，李白朝別黃鶴樓，萬頃湖光手中持。傳聞故人東入金剛窟，琪林拔地形貌奇，萬二峰巔青琅玕。山靈乞與行人仗，知我衰遲苦無健，題封遠寄滄浪上。滄浪上，白茅室，乖龍靠壁首尾色相盪。一幅烏巾雙齒屐，試向蒼崖高拄望所懷。人在鳥沒處，神魂遠繞青坡橋。回風吹起冠岳雲，往往飛入鷗湖潮，乾坤凍合冰雪明，扶老欲行嗟無由。少狀不還可奈何，但憶當年楓岳遊。（《星湖全集》卷五）\n《答尹幼章庚辰》：書至，喜慰難勝。鄕農宿麥免凶，而春耕者不能受明；霢霂浥塵，旱田僅能執耙，而秧苗不敢動。農望差失，可恨！聞李君篤志力學，世中添一讀書秀才，爲之大幸。成不成，不暇論。魯之狂簡，來書所言之意，煞有見得，亦爲之忻快。齊梁譎詐之風，聖人亦無奈何，惟魯尙守先王之敎，如兩生及李白嘲魯儒詩可見。道旣不行，猶可以誘導逢掖之士，舍洙泗而何適？天地閉塞，聖人發此長嗟，思念可憐，古今何殊？觀今之景像，一箇狂狷字，復何處著手耶？近有權哲身秀才，差有志氣，亦是難得，然衆楚咻之，安保其不變乎？如李君須先閱儒行一卷，使知士有如此妝點過可矣。吾每於少年勸之一讀，而俄然失之，無可如何耳。早起眵昏，探草不成字。\n洪友儒漢，吾之宿契，元來美質，不待人前導，科役取捨，渠豈不自念耶？今俗之渝薄，在古無比，古人科學之外，不無容足之地，可以優遊一生。今時則一歲之間，逐月牽動，得之者滿眼，左聒右擾，蹙戛不停。苟不入套，鄕黨譏之，家族擯之，困苦一生，若獲大罪，其間幾人能猛心撐過耶？苟能右畫方而左畫圓，隨分用力，地步雙全，人情孰不諧願？顧差若毫釐，路以千里，考其終到，反不若始末循習，與衆周旋也。故程、朱之訓，退溪之敎，未嘗如黑白之判別，豈其本心哉！語類有一條云：使孔子復生，也不免應舉。此則未可曉。世間豈有佩筆負卷、聞鼓趨庭之聖人，必因俗學悠悠者，姑爲勉時之語，門人悅聞而過錄也。然苟非其人，强效口耳，中無所得，而貧賤移心，卒成蚩蚩可笑之庸夫。儒賢之訓，亦宜商量，此不可專爲斷斷一邊說也。曾有朋友數人，往來論學，始若信，及後來登科出身，便與相絶，俗態可見，信乎强脊之難得也。洪君若到，當以君言說與矣。（《星湖全集》卷二十一）\n《答權旣明哲身》：歲前承書未復，倏焉新春，不審履端若時，日用萬福。亦聞有湖嶺遠役，必將事不獲已，征邁爲勞，或已事迄還侍，而歷覽風謠物態，隨遇有得否？瀷今成八十壽翁，寒凍不死，與蟄俱動，似是理外物，况又眩暈鼽嚏，團作聵瞎人。平生素好書籍，今焉手撫而已，此豈地上光景耶？德谷所傳之言，吾固有之，觀今世習，如水頹下，比數十年前已判別矣。吾對人未嘗以儒術爲辭，無益故也。人之四百四病，皆有治方，惟俗難醫，如水或過顙而畢竟就下也。凡有才華拔萃，或涉於賢智之過中，不肯努力乎樸實底功夫也。瀷昔者粗習舉業，一任朋儕之提挈，旣又變轍看書，終爲其一時渝俗拘牽，殆至今白首無成，雖欲剝換舊套不可得，是謂秦不關、楚不屬之無用人矣。記前君來訪時，略窺性敏才給，宜爲世需，恐不安於辛苦，家計冷淡，生活若復困衡。其間豈不近於逸騎而馽足耶？然余已悔其皮相君矣。近從孫雲，頃逢君於衆坐，君獨起而相與爲拜，此可驗不染世套之一端。聞近日京裏通俗，逢別都闕拜跪。拜者，行禮之最先，而施爲不難，此而廢之，無所不廢也。禮亡則道亡，非細故也。其說長不可猝旣。君能不憚於羣譏之間，是謂爲之兆也。從此而一事二事，修復當行之儀，即次第事，何憂乎俗之不祛，禮之不明乎？退溪答琴聞遠書：舊有遊思慕齋門下者，不屑爲舉業，看經無不曉解，意謂吾有過人之學，自處不卑。後經涉變故，避譏畏禍，遂自放倒，亦不再過講誦，不能爲製述事，雖欲科舉發跡，得乎？其人資質非凡，與恒人無異，宜後學之申戒也。百順，莊岳之齊傅也，於君誠願獨至，每惜其不能堅固朋儕之厚望。君子不重則不威，學則不固，此語須三思回量也。頂針一句，出於真心，奚待魯莽之語。知其病而欲去之心，便是能去之藥矣。余近與人言，昔齊之虞人，魯之兩生，及李白詩所調魯儒不識姓名，而其志行高潔，不渝紛華波盪之間，直與泰山同其安重，心常慕之，願學而不能也。凡於所仰人，必欲瞽宗而祀之。四夫子千載之下，不知何等人，茫無依泊，只將吾一箇方寸爲區域，如石鼓、鹿洞之例，誠心餟享於空寂之中，朝夕不廢，庶幾有益於身已。此意如何？此甚可笑事，人必拍手，老妄顛錯，於君透發矣。（《星湖全集》卷三十）\n《書遜齋集後》：余於詩律家藪多不曉，非人之短余，余實自道，非但自恐，古今人未必盡曉。何也？如指山而問，則高下不可易；指水而問，則清濁不可易也。後世之詩則不然，其是與非，未可知也。詩莫尙于李、杜，當時韓退之之仰望而不可企及，至歐陽永叔卻云韓勝於杜，若李者，永叔猶不敢云爾。王介甫不獨進韓於李，又進歐於韓，以李、杜、韓之地位，歐、王之鑑裁，乖反至此。若是者，果可謂有定論乎？吾先大夫業于詩，有集若干卷，刊正之役，託于松谷李詞伯；松谷沒，託于鳩庵蔡詞伯；鳩庵沒，託于藥山吳詞伯。此三公專場主盟，舉一世莫敢頡頏之者，其取與舍不同，青紅錯點，不知適從。於是余不以不曉爲恥，乃反致疑於世之自謂辨別如黑白者也，而敢下手於作者之用意乎？余與趙主簿仲裕氏交，但悅其如金如玉，自在於名敎中樂地，未見其詩。今其家携遺卷見示，概禁絶眩耀叱罵之習，有雍容廊廟意思，宛然若復見其人也。昔家兄玉洞公爲余道仲裕之詩，可與吳幼清對壘，不害爲勍敵，余未敢忘也。幼清即松谷詞伯之亟許，或求其刪，詞伯曰：盡傳意仲裕乃幼清等輩人，今與其昧昧而妄加甄別，曷若盡傳而待目之有珠，如松谷之意也。至其序記祭誄諸篇，其意豈悌，其語反覆，比如車循軌，馬不覂駕，六轡如柔，旗纛閒閒，終日馳而不見勞勩，余所愛好也。遂書此卷末而還之。（《星湖全集》卷五十五）\n《跋家傳繡帳》：美鬚俊目，倚古松而揮麈者，鍾離正陽子也。青巾佩刀，屈指唯諾者，回道人也。時有白鶴，口銜籙章，飛自天下，意者長年久視，參伍大化，將有反覆於帝也耶？此繡即椵營毛帥似於我少陵公者也。史云：文龍以織造事魏璫有寵，是必天下之異品，而人以爲寶，此類之謂矣。夫胤之舞衣，兑之戈，和之弓，垂之竹矢，皆夷裔賤物，然陳之廟朝，用作傳世，重古也。今毛之繡帳，未宜輕視也審矣，故錄此以遺後。毛之繡又有九仙障子，絨綵爛然，意態活動，亦奇翫也。老君高座，旁置道經，方朔長身朗目，奉桃前趨，王喬弄簫，月滿鶴飛，而碧桃春開，則杜牧詩可證。明皇霓裳廣帶，芙蓉在把，則李白詩可證。下有露頂風骨，肩掛詩筒，踵隨白鹿，而手翳鹿角紫芝，即謫仙其人也。又見青袍美姿，執檀居前，右顧而左手，若相揖而相邀者，又豈非衛叔卿者耶？有戴純陽巾，佩青蛇劍，背後雙髻，童子兩握，頃刻牧丹，則呂巖、韓湘之師弟間也。彼醜貌短褐，胡盧放光而靠杖替腳者，所謂鐵拐李洪水是也。按文龍之東渡，自天啓辛酉始，而前此隷遼東巡撫王化貞麾下，屯住海口。我少陵公以甲辰、丙午之間，出守成川府，意者文龍與我通好贐幣者久矣，障子之獻，即其時也歟？（《星湖全集》卷五十六）\n《臥遊帖跋》：臥遊者，身臥而神遊也。神者心之靈，靈無不達，故光燭九垓，瞬息萬里，疑若不待於物。然生而盲者無夢，物之形色，司於視官，視未始寓則思亦不由起。故魂交彷彿，莫非目之有得也。夫天下之勝觀何限，古之文人韻士，各爲詩若文，摸寫殆盡，人得以讀之，其奇秀曠朗，絶詭極怪，風雲出而鬼神入者，可以收擥在牙頰矣。爲其未及親覩，故心準意想，猶恨夫實體之不呈露也。今此帖必先畫其形，次書其文，事與物互證，心與目相印，無復遺憾，於是可以宛轉牀席之間，而心無所不之也。昔朱太史欽差至國，旣獻之九重，以副本貽西坰柳相公，公之宗人正字公又求當世善畫善書，一一傳寫，則其李白之蜀道、杜甫之洞庭兩篇，即吾先大夫筆也。先大夫與正字公生同歲，行同志，當時交歡之盛，瀷亦幸與有聞也。敬錄其端，俾其家寶藏而勿失焉。（《星湖全集》卷五十六）\n雪花：朱子曰：“雪花所以必六出者，蓋只是霰，下被猛風拍開，故成六出。如人擲一團爛泥於地，泥必開成稜瓣也”。以余驗之，殆未然也。雪之有出，如草木花之有出，草木之花豈因猛風拍開而成耶？雪花之細如粟粒，察之箇箇六出，一如草木之花，其従空霰下必羣葩合聚，或多至四五十葩爲一團，人只見其一團，泛以一團作一花看，其實不然也。其團之擲地也，亦或攅開成稜，此特偶然而已。李白詩云：“雪花大如席”。亦以一團作一花看矣。李夢陽雪詩云：“明日立春應五出”。何孟春亦云：“春雪五出”。此皆偶見一團在地，攅開成五稜者而云然，豈有因時變形之理？春雪未甞五出也。劉宋大明五年正月雪落，太宰義恭衣有六出，奏以爲瑞，綱目亦因此書云正月雪，正月非瑞雪也，六出即不審也。然而特茟何?，蓋感太隂而成者耳。余觀桅子之外，凡草花多六出，雪之六出亦猶是也。（《星湖僿說》卷二）\n裘：裘者，毛衣之名。周禮司裘掌爲大裘，以供王祀天之服。周以十一月郊，猶是服裘之時，而下雲中秋獻良裘，季秋獻功裘，㨿月令孟冬天子始裘，豈有秋而服裘之理？此必先時而獻者也。《玉藻》云：“惟君有黼裘，黑與白謂之黼”，故註云：“以黑羊皮雜狐白爲黼文，黼者斧形爲文是也”。毛衣而用此爲文，恐無此理也。孔子緇衣羔裘，黃衣狐裘，素衣麑裘，以衣爲重，以裘繫之，則恐非以裘爲上服之稱。且裘上必有襲衣，如欲著十二章之文，何必毛衣而後可乎？《文獻通考》引程氏《演繁露》云：“裘即如今之道服也，斜領交裾，與今長背子略同”。其異者，背子開胯，裘則縫合兩腋也。然裘兩裾交相掩擁，而道服兩裾垂也。然則道服者，後幅缺開，而裘有掩擁者也。槩與我東儒生上服道袍者相類，亦似非毛衣之稱也。李白《酬殷明佐粉圖山水五云裘歌》云：“五色粉圖安足珎”云云，若此者，斷非御冬之毛衣裘。若是毛衣之名，則安可以粉圖之？意者五云裘者，即古之黼裘之類，唐時尚有遺俗歟？然夏葛冬裘之類，分明是毛衣之名，其或古有裘制，而或以毛爲之，故後世轉爲毛衣之稱耶？（《星湖僿說》卷四）\n折風笠：《通考》云：“髙句麗人加折風，形如弁，蓋今䘮內出入之冠，俗謂之方笠”。古時國人皆著此笠，李白樂府《高句麗》詞云：“金花折風帽”是也。花謂其簷四葉。折風，寒風也。中間稍變爲蔽陽笠，後來又變爲今俗笠子。觀三箇冠㨾，其俗尚之漸變，可以追測矣。國朝崔錦南溥嘗爲濟州判官，遭䘮急奔，漂到中土。中土人以方笠爲問，崔答云：“國俗遭䘮者，自處以罪人，故不欲見天日而然也”。人以爲善對。愚謂崔之言假飾不情，奚其爲善哉。宜對曰：“此古東人折風之遺制也”。禮所以不忘其本，故遭䘮者尚存此制，與衰絰同例，則事得其實，言有典則矣。（《星湖僿說》卷五）\n塵：塵由土起，長安築龍首山土爲城，故曰赤城，則其塵必紅。坡註云：“前輩戲語，有西湖風月，不如東華軟紅香土”。則洛陽亦紅塵矣。或土非赤堊涴染色暗者，謂之緇塵，如今漢陽王城是也。又如室中編簡衣巾上飛積者，謂之素塵，塵由氣動，隨氣充滿，圭撮呼吸，有容必入，而人自不覺。李白詩“髣髴明窗塵”，此謂朝曦透窗，遊塵始見也。余嘗下一轉語云：“窗明日漏，始覺塵埃裡坐在”，亦此意也。然此不過十丈以下物，十丈以外，穢濁漸除，飛步空曠，噓吸清虛，則必將益人靈明。彼神仙有無，吾未之知也，有則定稍勝於壒埃中埋頂沒踵者矣。（《星湖僿說》卷六）\n女弟稱兄妻：《爾雅》：“新婦稱庶母曰小姑”。然李白《棄婦詞》：“回頭語小姑，勿嫁如兄夫”。王建詩：“未諳姑食性，先遣小姑嘗”，皆指夫之姊妹也，今當以此爲正。婦人謂兄妻亦稱嫂，按楊汝士鎮東川，白樂天即其妹壻也。時樂天以太子少傅分洛，戯代內子賀兄嫂詩云：“劉綱與婦共昇仙，弄玉隨夫亦上天。何似沙哥領兄嫂，碧油幢引向東川”。沙哥，汝士小字。此爲可㨿。（《星湖僿說》卷八）\n魯儒：子曰：“鄉人之善者好之，不善者惡之”。或淑人君子，遭時不明，懷抱德義，混世無名，不有不善者，非理以拂亂之，則後人固無得以稱焉。以今觀之，其拂亂之者，不害爲推揚之歸矣。孟子稱孟獻子之五友，而忘其三人，三人亦無獻子之家者也。其賢如此，而不得與樂牧並見，則固爲可惜。孔子沒而遺敎在魯，當劉、項虎噬龍吞之際，師衆壓城，而守莭不屈，絃歌不廢，苟非髙祖之大度包容，幾陷屠戮矣。其中大裙長紳，不創於嬴氏之焚坑，從容禮法之場，而視死如歸者，不知幾許人在，都不可詳。若值明良際遇，安知其人非元凱之倫匹乎？至天下甫定，幸因叔孫通之譏侮誚讓，而兩生千古留跡，此揚雄所謂大臣也。余讀李白嘲魯儒詩云：“魯叟談五經，白髮死章句。問以經濟策，茫如墜煙霧”。（《星湖僿說》卷十三）\n笑歌：李白有《笑歌》、《悲歌》二篇，自是詩人倡狂，此未必有深意也。昔金哀宗時，有男子服衰麻，望承天門，且笑且哭曰：“笑將相無人，哭金國將亡”。至我宣祖之世，搢紳子弟李慶全、李綏祿、白振民、金斗男、柳克新、金誠立、鄭孝誠、鄭恊䓁，年少四十餘人，結爲朋，踴躍歌號號鼕鼕曲。公行大道中，亦且哭且笑曰：“哭國家將亡，笑將相非人”。吏不敢禁，宰相爲之歛避。俄有壬辰之變，人謂其先兆云。蓋鼕鼕皷聲，鼕鼕爲節，鼓動之意也。國朝樂學軌範載動動之樂，奉牙拍唱動動詞，諸妓從而和之，一進一退，一面一背，或左或右，或臂或膝，相拍舞蹈。動與鼕同音，故流而至於如此也。（《星湖僿說》卷十五）\n不求聞達：唐時有士子奔馬入都者，人問何急，答曰：“將赴不求聞達科”，聞者笑之，以爲好謔者造是言也。今考《李太白集》，其《爲宋中丞自薦表》云：“臣伏見前翰林供奉李白，年五十有七，天寶初，五府交辟，不求聞達，亦猶子真谷口，名動京師”，此可謂萬事無不有，其爲人亦可惡也。（《星湖僿說》卷十五）\n臨江節士：古之君子名節卓異，而堙滅無稱者何限，是最可恨。如齊之虞人有王佐之量，而姓名不著，猶知其有是人。孟獻子之五友三人，則孟子亦忘之，尚記其爲無獻子之家者也。項王之臣鄭君有貫日之氣，即有姓而無名。古樂府有臨江節士歌，此必安金藏之儔匹。只稱節士，又不知其事如何恨之恨也。按漢書臨江王榮傳，以孝景前四年爲皇太子，四歲廢爲臨江王，三歲坐侵廟壖爲宮。時郅都責訊王，王恐自殺，葬藍田。燕數萬御土置塚上，百姓憐之。史家記燕而遺節士，何意？余讀李太白樂府云：“莭士悲秋淚如雨，壯士憤䧺風生”。安得倚天劒，跨海斬長鯨。商其詞意，必死於屠伯之手，而慷慨不屈者也。此皆偶然一見也。外此如魯兩生、野王二老之類，不知幾何人在，悲夫！獨恨夫齊有晏嬰，漢有張良，而不能擢此等高尚以勸後，彼臨江之泯跡，宜哉！（《星湖僿說》卷十七）\n落魄：酈食其傳：家貧落魄，無以爲衣食業。應劭曰：“落魄，志行衰惡貌”。晉灼曰：“落薄、落託義同”。以意度之，食其非志衰者，其說恐不是。字書謂不得志貌，然李白詩：“少年不得意，落魄無安居”，旣云不得意，又云落魄，恐意疊。陳安卿字義論肅敬之容云：“如坐而傾倒衣冠，落魄便是不敬。商其意，似是謂粗率不檢飭也”。宜并考。（《星湖僿說》卷十八）\n唐肅宗：李白《遠別離》一篇，明是當時有此事而云爾，註說皆不得其實矣。玄肅之間，事無不有，溫鞱之亂，發唐世諸陵明皇遺體，至破裂頭腦，以銅絲纒裹其子，同在宮中，寕有不知之理，是必張後李父之所謀，而其子不禁也。執此推之，其罔測可見，玄宗之還亦久矣。其間豈無姬御之在旁者，以高力士勒謫推之，恐有女侍之遠投，如湘妃之悲㘦矣。凡史策所傳，都不可凖信，後輔國殺張後而不敢彰言，代宗使盜殺輔國不敢正其罪，綱目皆以殺書之，亦似可疑。意者銅絲纒頭之罪，肅宗與張李同心爲之，有不可顯言，故史臣諱之，後世無以暴也。如白詩所指者，分明有通天之罪，只有稗家略見之辭而已。余今表以出之，以見肅宗之弑逆，所以然者，玄宗窮厄至此，未必無怨怒之萠，而左右慫恿，亦且及於復辟一事，其於勒遷西內，可見此皆史家諱掩矣。（《星湖僿說》卷二十七）\n七貴：李白詩云：“昔在長安醉花柳，五侯七貴同杯酒”。按唐御史故事，大朝會則監察押班，常參則殿中知班，入閣則侍御監奏。含元殿最遠，用八品；宣政殿其次，用七品；紫宸殿最近，用六品。殿中御史得立五花磚，號爲七貴。白詩乃用此事，今註以外戚解之，無所㨿矣。（《星湖僿說》卷二十八）\n草堂詩聖：《唐志》以《李白集》爲《草堂集》，杜甫集爲《杜工部集》，今世卻以“杜集”爲《草堂集》者，誤矣。朱子曰：“白詩從容於法度中，聖於詩者也。”今世但以杜甫爲詩聖者，不考矣。（《星湖僿說》卷二十八）\n李白詩：朱子觀廣成子像，因寫李白詩云：“今人舍命作詩，開口便說李杜，以此觀之，何曾夢見他腳板耶？”余因朱子之意解之，曰：“世與道交喪，非道之欲喪世，即世之澆風散道之淳源矣。君子何嘗忘天下耶？其世所以喪道也，於善不曾扳援枝葉，而於惡則便透入根本。故以采枝捿根爲喻，採則以手，捿則以身，即如登如崩之驗也。君子雖不以世之汙下而損己之節行，亦須言巽而免禍，故以吐花不言爲喻。大抵此莫非大數之隆替，而中人以下從而淪沒，莫之能達，故以群動飛奔爲喻。然其間不無高智卓見，不與之隨風逐浪，而出世特立之操，故以廣成子爲喻。莫非比興之體，而非嗜仙好怪之意也。其意可謂深厚有餘味，孰謂白一詩人哉。”（《星湖僿說》卷二十八）\n回文集句：自李唐來詩學極盛，宏士鉅匠誇多鬥糜，靡所不至。杜甫五言排律或至百韻，後之效者，終無大過於是。至高麗李相國奎報，遂有三百韻律，盡押“支”韻也，七言則亦未有至於百韻者。至任疏庵叔英，有《觀漲》七言百韻。旋復更次者至三四篇。五言律則有七百韻，乃盡押“支、微、齊、佳”等韻而合成之，即無論語意之佳否，已是傑然大手筆矣。古之回文只有四韻律，至李相國有《詠雪》三十韻七言律，與李侍郎需反覆相次，各成數篇也。集句律詩自宋王介甫、石曼卿始，《楊升庵集》載“梁間燕語聞長歎，樓上花枝笑獨眠”數句，以爲千古奇絕。王世貞有《集杜句》一篇，而只有“念我能書數字至，知君已是十年流”一句。其他平仄不諧，配偶多乖，不得爲完篇。錢受之《明詩選》，李貞、童琥諸人，迥出千古，猶不過四韻律。至高麗林惟正觸境操筆，信口成章，屬對精巧，用意宛轉，頓無斧鑿痕。今《東文選》所載者極多。又有七言七韻排律，此古今所無者，我東人發之也。林詩之佳者，略採錄焉。《竹亭》詩曰：“誰裁疏竹已成幽李邦直，四面涼風曲檻頭蔡持正。日送綠陰斜上砌方干，巖排紅樹巧粧秋蘇舜欽。勸君更進一杯酒王維，與爾同銷萬古愁李白。醉臥白雲間入夢蘇廣文，夢飛孤枕蝶悠悠宋白。”其《有感》詩云：“道孤還與物情疏孫何，釣直臨淵屢失魚韓駒。月照離庭人去後韓宗，酒醒孤枕雁來初杜牧。春殘葉密花枝小王介甫，院僻簾深晝影虛蘇舜欽。若報生涯應笑殺白樂天，家徒四壁本無餘張據。”它作皆此類，不可盡錄。徐四佳《詩話》疑其杜撰，然人所見聞亦間有之，不可誣也。泰齋云：“彼旣能集句，何無自作一篇流傳膾炙？其所以疑之，適所以證成。無論集與不集，此已佳詩。”（《星湖僿說》卷二十八）\n明皇求仙：李太白《古風》第三篇甚譏秦皇之求仙，若有所刺於時者，然史傳無考。余觀杜工部《覆舟》二篇，有云：“丹砂同隕石，翠羽共沈舟。”又云：“竹宮時望拜，桂館或求仙。”註云：“此諷玄宗好神仙。黔陽郡秋貢丹砂等物，以供燒煉之用，而使者乃沈其舟也。”然則此詩與上篇俱是譏刺時君之失，可謂詩史。（《星湖僿說》卷二十八）\n飮仙：李白喜言仙言酒，如屈原之荃蕙菌桂，即有托意者在耳。杜甫作《飮中八仙歌》。夫仙者養壽而飮促命，仙者斷嗜而飮傷饕。彼數人者，與仙何涉？李白稱仙以詩，非以酒也。蓋從其所好，不以世味經心者，惟仙是已。甫也憂國無裨寧，欲漠然相忘而不可得，故乃指飮者爲仙。古諺云：“嬉笑之怒過於裂眥，長歌之哀甚於慟哭。”杜甫有之。（《星湖僿說》卷二十八）\n菩薩蠻：《菩薩蠻》者，樂調也，見於李白，其詞爲閨怨之類。于慎行《穀山筆麈》云：威武諸蠻，唐時各稱王。女蠻國其先爲白狼國，以女爲國君。其人危髻金冠，纓絡被體，謂之“菩薩蠻”。“菩薩”者，以觀音女佛故也。當時樂府遂制此曲，至今傳之。“蠻”亦作“鬘”。意者唐時危髻纓絡之制流入中國，爲婦女盛飾，故云爾。（《星湖僿說》卷二十八）\n屈原歌辭：屈原辭云：“嫋嫋兮秋風，洞庭波兮木葉下。”此千古悲狀感慨。騷人韻客，慕效不得也。李白發之於詩云：“昨夜秋風閶闔來，洞庭木落騷人哀。”杜甫發之於律云：“無邊落木蕭蕭下，不盡長江滾滾來。”惟此二句爲近之。蓋高秋涼風，葉下波湧，皆淒斷世界，粧點不過數字，而令人魂銷。白則言風來木落，則水波包其內，風神動人；甫則只言江水滾滾，亦帶波浪意思在中，筋骨可敬。然終不若原之徹肝透膈，盡情而哀訴。此古今之異，人情之不同也。（《星湖僿說》卷二十八）\n律詩路程：律詩五言生於六朝，七言生於沈宋。自此詩道大變，其文彩雕鏤莫有如中二聯，故必專心於此，而起尾二聯，則不免苟賠成篇而已。惟其盡力於抽配平仄之間，而旨趣則汩喪矣。余嘗謂太白不屑爲掐琢之苦，則不能雙對，固也。雖或有之，其“好鳥飛花”之語，鄙劣無足觀。子美專於雙對，又往往致意於尾聯，則其於絕句宜優。優而亦絕不作，何也？此局於技而然也。蓋詩本於《風》、《雅》，皆四字爲句，字少則意或未暢，故變爲五字，五字猶欠少，變爲七字。今《風》詩中有此例，如“無感我帨兮”，“遭我乎峱之間兮”之類是也。然古詩上下脈絡或相照爲句，絕句尾聯或十字或十四字相照爲句，可以容其思議。惟雙對二聯，局促粧飾，餘地不恢，故但務色態，比如朱粉錯施，而氣血芤濇也。於是習於苦澀，舍置聲韻，坼襪補綻，扳枝拉葉，氣像苶然矣。變四爲七，本爲寬展用意，而今人只就四字加一爲五，就五字加二爲七，則又每下矣。蓋《三百篇》後，先有古詩，次絕句，次雙對短律。今之爲律者，宜先習絕句，然後方及短律，此其路程。（《星湖僿說》卷二十八）\n謝詩：古人評謝詩云：“爐錘之功，不遺餘力。”若但意旨而已，則豈有輕重錙銖之別哉？余讀《選詩》，其中有清調、平調、側調，皆以聲響言也。後之尺寸慕效者，莫如李白。今白詩長篇或有平側調諧，八九皆合。人謂信口成者，非也。《選詩》之語或如稚孩口氣，有何難學？今人或不解其義，强作淺近說話，曰：“余學古也。”此何異丈夫隨兒童作覓梨栗語耶？（《星湖僿說》卷二十九）\n歌詞三疊：後世歌詞祖于李太白《憶秦娥》，故稱《草堂詩餘》。草堂者，太白詩集之號也。余讀王子安《秋夜長》一篇，與他歌行體別，仿佛《憶秦娥》聲韻，分明是詞曲，但其腔調多七字句，與《憶秦娥》稍異。然《憶秦娥》亦有七字一聯矣。後人論《陽關三疊》，其說甚多，合成一書。然每句一疊亦似未穩。今詳《憶秦娥》“秦樓月”、“音塵絕”兩句皆疊，是二疊也。《陽關》詩若但以七字四句，則恐不成腔，必以《憶秦娥》爲例，“浥輕塵，柳色新，一杯酒”三句疊唱則爲三疊矣。東俗音調雖別，至第三疊極叶矣。三疊之說肇於《黃庭經》，曰“琴心三疊舞胎仙”，謂彈琴而歌舞也，一彈二彈至於三彈也。今琴音非節節異聲，或重疊成調，所以爲疊，以後句合律。當有如此者，方可以諧於長短之節耳。（《星湖僿說》卷二十九）\n下枕：李白《擣衣篇》有“便憑將金剪刀，爲君留下相思枕”，下如下箸下針之下。下枕，就枕也，言爲其裁衣，無暇就枕，留時而不下也。又或讀下之之下，謂古人晝必斂枕簟而懸之，故云爾。上說尤愜。（《星湖僿說》卷二十九）\n白髮三千丈：李太白《秋浦歌十七首》其“白髮三千丈”一絕，人皆疑之而未得其實。蕭士贇謂極其形容，非滯形泥跡者所可解。然人老而髪短，尋丈亦過矣，何至以三千爲喻耶？是必不爾矣。其第一首云“秋浦長似秋，蕭條使人愁”，據此必有秋浦之所以得名者也。第二首云：“秋浦猿夜鳴，黃山堪白頭”，山未有頭白之理，而謂之白頭，則亦必有所指者矣。第八首云：“秋浦千重嶺，水車嶺最奇。天傾欲墜石，水拂寄生枝”，據此則所謂水車嶺者，必臨水欲墜、暎在波間者也。宋郭祥正詩云：“萬丈水車嶺，還如九疊屏。北風來不斷，六月亦生冰。”然則所謂水車者危峻如此，而又必泉瀑交瀉，風冽氣冷，冰雪不解，常若白頭者也。如是而暎在水中，如髪照鏡裡，故曰彼髪之白亦若緣愁而得者，即“黃山堪白頭”之意也。又有《遊秋浦白笴陂》詩云：“山光搖積雪，猿影掛寒枝。”此亦可以旁證。古今人不曉此義，謂真有髪長如此，强作摸寫之極，令人齒冷。（《星湖僿說》卷二十九）\n白眉：馬良，字季常，時謂“馬氏五常，白眉最良”，以其眉有白毫也，字季，則非伯也，今人卻以杜甫有“長兄白眉復天啓”之句，謂伯兄爲白眉，則誤矣。李白贈族弟詩：“置酒送惠連，吾家稱白眉。”又云“季父有英風，吾家稱白眉”，得之矣。若杜甫之意，謂其特秀如馬氏之最良云爾，或云謖其第四也。（《星湖僿說》卷二十九）\n八詠樓：李白詩“沈約八詠樓，城西高岧嶢”。樓舊名元暢，沈約所建，約有《八詠詩》，有“登臺望秋月，會圃臨東風。秋至湣衰草，霜來悲落桐。夕行聞夜鶴，晨征聽曉鴻。解佩去朝市，被褐守山東”八篇，樓蓋後人因此爲名也。楊用修云：“此唐五言律祖，然其平仄不諧，不入格律。”不獨五言，篇中各有三六七言，用修不言，豈未及詳閱耶？余考俞安期《唐類函》節略載之，往往聲調淒婉，宜入《楚辭》續篇，晦庵亦漏此不採。何也？姑舉一篇，其《望秋月》云“望秋月，秋月明如練。照耀三爵臺，徘徊九華殿。九華玳瑁梁，華榱與璧璫。以茲琱麗色，持照明月光。凝華入寶帳，清輝懸洞房。先過飛燕戶，卻暎班姬牀。湛秀質兮似規，委清光兮如素。照愁軒之蓬髮，影金階之輕步。居人臨此笑以歌，別客對之傷且慕。經衰圃，暎寒叢。凝清夜，帶清風。隨庭雪而偕素，與池荷而共紅。照玉墀之皎皎，含霜靄之濛濛。隱巖崖而半隔，出帷幌而纔通。散朱庭之奕奕，入青瑣而玲瓏。”餘不盡錄，只欲使人據此知其概。然句語或多疊出，五七長短，亦甚不齊。意者爲歌舞節奏，一篇之中，各成一疊，終未可深考。（《星湖僿說》卷二十九）\n鳥夜啼：李白《烏夜啼》，細看更有味，乃爲之解曰：天氣蒼蒼，謂之青雲；地氣昏黃，謂之“黃雲”。白詩中多用此句，皆此意。“鳥棲”，春暮也；“歸飛”，日晚也。正是征婦懷人之時。“織錦”者，用蘇蕙《璿璣圖》事，但云“隔窗語”，語可知矣。必是聞烏聲而獨語：“物亦知歸，人獨不爾。何哉？”怨詈之情，婉約之態，宛如目見。其“憶遠人”三字即破題語也。此千古閨思之冠絕，而寓意亦深。謂之泣鬼，不亦然乎。（《星湖僿說》卷二十九）\n李白五言絕句：李太白五言絕句尤佳，姑舉一二。其《敬亭山》詩曰：“衆鳥高飛盡，孤雲獨去閑。”此詩出陶淵明《貧士》，詩曰：“萬族各有託，孤雲獨無依。朝霞開宿霧，衆鳥相與飛。”衆鳥，喻衆人各有所營爲也；孤雲，淵明自道也。言衆人蚩蚩徒事營利，見有道者輒引去不與從遊，如莊子所謂“烏見之而高飛”，是故，獨我如孤雲然去來自閑逸也。又曰：“萬戶垂楊裏，君家阿那邊。”楊用修引李郢詩曰：“謝公留賞山谷喚，知入笙歌阿那明。”“阿那”是當時曲名，變梵唄爲豔歌，二字皆叶上聲，隨方音而轉也。愚謂此說未詳。《詩》云“猗儺其枝”，上於可反，下乃可反。即與“阿那”同。《羅敷豔歌》云：“俯仰紛阿那”。皆柔弱貌。《詩》又云：“隰桑有阿，其葉有難。”註云：“阿，美貌。難，盛貌。皆言枝葉條垂之狀。”“阿那”是與“阿難”通，而“阿”與“那”亦有異義也。然則此云“阿那”，指垂楊枝條柔弱嫋嫋之狀也。以笙歌言，則其音響嫋嫋不斷者是也。後雖或轉爲曲名，而本意不過如斯也。（《星湖僿說》卷二十九）\n崔國輔效太白：崔國輔《古意》及《長信草》二篇，都從李太白《玉階愁》中演出，蓋奪胎換骨也。二篇第四句皆下“不”字，比太白詩尤覺淒怨。而若論優劣，則奚啻不及三十里耶？崔蓋慕效太白者歟？（《星湖僿說》卷二十九）\n少姑：《爾雅》“夫之庶母謂之少姑”，然詩家多用少姑字，皆指夫之姊妹也。如李白《去婦詞》“回頭語少姑，莫嫁如兄夫”之類是也。要當以經文爲正。胡五峰稱妾母爲小母，南軒亦然。朱子謂本於《爾雅》，《爾雅》無此文。蓋以小姑改稱小母。李白《鞠歌行》以妾爲小妻。妻之爲言齊也，豈妾之所僭稱？（《星湖僿說》卷二十九）\n遮莫：《藝苑雌黃》云：“遮莫，俚語，猶言儘教也。”今人又不知儘教爲何語。愚按，儘與盡同。盡字有訓“任”者，則儘教者任教也。岑參詩云：“別君只有相思夢，遮莫千山與萬山。”杜子美詩云：“久拼野鶴如雙鬢，遮莫鄰雞下五更。”李太白詩云：“遮莫枝根長百丈，不如當代多還往。遮莫姻親連帝城，不如當身自簪纓。”皆“任教”之義也。遮，入聲。（《星湖僿說》卷二十九）\n阿嚲廻：李白詩云“羌遂橫吹阿嚲廻”，說者謂阿嚲廻即阿濫堆。《爾雅》云“鸄鶶鷵”，註云“似烏蒼白色”。《字書》云：“驪山鳥也。唐明皇採其聲爲曲。”白之詩蓋即其時而云也。張祐詩云：“至今風俗驪山下，村笛猶吹阿濫堆。”東坡《二蟲》詩作“鷃濫堆”。（《星湖僿說》卷二十九）\n結髮：司馬公曰：“古詩云‘結髮爲夫婦’，言自少年束髮即爲夫婦，猶李廣言‘結髮與匈奴戰’也。”今世俗昏姻，乃有結髮之禮，謬誤可笑。然髪之才結，即在童稚之時，其可爲夫婦耶？按《說苑》：“田單之攻翟也，三月不能下。聞魯仲連之言，明日結髮經立矢石之所，乃引枹而皷之，翟人下之。”以此觀之，結髮者，即誓心之事，非少年束髮之謂也。韓文公《諍臣論》云：“庶巖穴之士，束帶結髮，願進於闕下。”看得良是。然李白詩云“結髮未識事，所交盡豪雄”，馬公蓋引此類爲證耳。（《星湖僿說》卷二十九）\n李白文本班固：李太白《與韓荊州書》“生不用封萬戶侯，但願一識韓荊州”，此語有所本。漢班超上疏曰：“但願生入玉門關，不敢望到酒泉郡。”皆天成七字句。（《星湖僿說》卷二十九）\n白頭吟：李白《白頭吟》：“錦水東流碧，波蕩雙鴛鴦。雄巢漢宮樹，雌弄秦草芳。”齊賢、士贇不能證明也。相如《報卓文君書》云：“五味雖甘，而寧先稻黍？五色有燦，而不掩韋布。惟此綠衣，將執子之釜。錦水有鴛，漢宮有木。誦子嘉吟，回予故步。當不令負丹青感白頭也。”白詩蓋述此矣。（《星湖僿說》卷二十九）\n李杜韓詩：屈原之作《離騷》，其志潔，故其稱物也芳。蘭蕙菌蓀揭車杜蘅之屬，爛然於齒頰之間，其芬馥便覺襲人，所以爲清迥孤絕，能瀉注胸臆之十怨九思也。後惟李白得其意，就萬稿間取其清明華彩馨香奇高，陶鑄爲詩料，一見可知爲胸裡水鏡，世外金骨也。苟非其物，雖原白異材，亦何緣做此口氣乎？凡詩之能事，多在五字。試舉數聯：如“五峰轉月色，百里行松聲”、“川光淨麥隴，日色明桑枝”、“琴清月當戶，人寂風入室”、“清霜入曉鬢，白露生衣巾”、“雲山海上出，人物鏡中行”、“山將落日去，水與清空宜”、“獨立天地間，清風灑蘭雪”、“一爲滄波客，十見紅蕖秋”、“山青滅遠樹，水綠無寒煙”、“塔影漂海月，樓勢出江煙”、“寒蟄愛碧草，鳴鳳棲青梧”、“長留一片月，掛在東溪松”、“秋波落泗水，海色明徂徠”、“水眷雲母碓，風掃石楠花”、“梧桐落金井，一葉飛銀牀”，不可盡錄。比如玉壺明珠交輝幾席，祥鸞瑞鳳騰翥軒階，復安容一點塵飛到門屏耶？其《禪房懷岑倫》一篇最多警切，每諷誦令人有淩空步虛意思耳。白之得於古人者可知耳。如阮公之“綠水揚洪波”，玄暉之“澄江淨如練”，康樂之“雲霞收夕霏”，皆氣韻相發，鼓吹腸肺有如此者也。至於杜甫卻是句句氣力，字字精神，如衝車拐馬，方隅鉤連，但欠參伍機變之術。若三大篇溶溶涆涆，無容議論。至《八哀詩》亦恐有累句，間之只是江漢之火腐胔不恤也。又如韓退之，筆力往往有冗卑下乘之語，然細詳之，非退之之不及，乃故爲此延綿氣脈，以待激昂奮發。比如山勢逶迤，峻必有低，過峽則陡巘，天秀自露。不然只劍脊鱔走，不與化工相肖也。如是者方得退之圈套。（《星湖僿說》卷三十）\n俠客行：李白《俠客行》：“縱使俠骨香，不慙世上英。”車五山云：“王維詩‘縱死猶聞俠窟香’，語意相類。‘使’即‘死’之誤。”此言似然，學詩者考焉。（《星湖僿說》卷三十）\n沈約八詠:沈約《八詠》，其《守山東》云：“守山東，山東萬嶺鬱青蔥。兩溪共一瀉，水潔望如空。峰側青莎被，巌間丹桂叢。上瞻旣隱軫，下睇亦冥濛。遠林響咆獸，近樹聒鳴蟲。路出耶溪右，澗吐金華東。萬仞側危石，百丈注懸淙。掣曳瀉流電，奔飛似白虹。洞井含清氣，漏穴吐飛風。玉寶膏滴瀝，石室乳空籠。余平生之素愛，倏暮年而此逢。欲一去而不還，恨邦君之未褫。……秩滿撫白雲，淹留事芝髓。”此篇語意迢絕，模寫逼真，句句可誦。李白《望廬山瀑布》一篇，即換骨傳神者。其“空中亂淙射，左右洗青壁”比“危石、懸淙”，白勝於約；其“飆如飛電來，隱若白虹起”比“掣曳奔飛”之句，約勝於白；其“飛珠散輕霞，流沫沸穹石”，白又分外出奇。要之，約如玄賞隱蹤，白如虛步金骨。（《星湖僿說》卷三十）\n聯句:人謂聯句古無此體，退之嶄新開闢。或曰陶謝有是矣，李杜有是矣，又推而上之，則漢柏梁臺詩是也。余謂《柏梁詩》未有聯句之名，至宋孝武《華林都亭水曲聯句》效《柏梁》，梁武帝《清晨殿聯句》亦云“柏梁體”，則後人已指之謂聯句也。且退之所作詩令多端，或多或寡，隨得輒錄，則優劣判矣。《會合聯句》是也，徹止於二聯，籍止於五聯。又或先占一句，他人屬對，則巧拙見矣。《城南聯句》是也。此實退之創始。（《星湖僿說》卷三十）\n天外鳳凰：杜詩云：“麟角鳳嘴世莫識，煎膠續絃奇自見。”蓋以此自况，此天下之所共知也。杜牧詩云：“杜詩韓集愁來讀，似倩麻姑癢處搔。天外鳳凰誰得髓？無人解合續絃膠。”下一聯別有所指，疑即是指李白也。牧之才思，最於白爲深悅，故先言杜韓，欲以見夫白詩之許高也。麻姑癢搔亦天下之至快，不先設此，則何由知上面復有此一等地位耶？《經》中亦有此語，孔子曰：“天下之大惡有五，竊盜不與焉。”孟子曰：“君子有三樂，而王天下不與存焉。”若不先竊盜，何由知其惡之許大也？不先王天下，何由知其樂之許大也？或一摺二摺假設以推明，此又作文之妙，杜牧之詩乃同一語脈。（《星湖僿說》卷三十）\n退之效李杜：韓退之一生慕效李杜，然比諸李，風神不足；比諸杜，氣骨不足。李詩“回飆吹散五峰雪，往往飛花落洞庭”，韓則曰“衝風吹破落天外，飛雨白日灑洛陽”，效不得也。杜詩“悲臺蕭瑟石巃嵸，哀壑杈椏號呼洶”，韓則曰“山狂谷狠相吐吞，風怒不休何軒軒”，效不得也。宜乎其詩曰：“李杜文章在，光焰萬丈長。不知羣兒愚，那用故謗傷。蚍蜉撼大樹，可笑不自量。”此實際也。王安石云：“韓勝於李”。歐陽修云：“韓勝於杜”。彼旣不知韓矣，卻能識李杜乎？（《星湖僿說》卷三十）\n歐詩：歐陽修作《廬山高》云：“廬山高哉！幾千仞兮。根盤幾百里，嶻然屹立乎長江。長江西來走其下。是爲揚瀾左蠡兮，洪濤巨浪日夕相衝撞。”自謂得意，然此不離於造語之工，故爲此參差盤屈，令人讀之聱牙，比之不過俠邪矜驕者之爲也。試誦李白《鳴臯歌》一遍，神思灑然，此何待論量而知乎？杜甫則曰：“悲臺蕭瑟石巃嵸，哀壑杈椏號呼洶。中有萬里之長江，回風陷日孤光動”。便使人瞋目欲怒，吞聲欲哭，毛髮颯爽，不知其所以然矣。渠何曾見其腳板者，而敢爲誚天之語耶？又作《和王介甫明妃曲》，欲淩跨李杜，此作比之介甫又是每下，不得爲佳篇。渠本不自量，介甫亦以爲歐詩勝於李，何哉？試誦白之《昭君詞》，所謂羚羊掛角無痕，紅錦雖豔，比白則見醜爾。（《星湖僿說》卷三十）\n李杜所祖：余嘗讀李白《鳴臯歌》、杜甫《角鷹歌》，爲千古絕唱，非後人之所及。二詩亦有所祖，試誦《招隱詞》一篇，更覺迥溢於言辭之外，白與甫卻在廊廡之間。看詩須尋其源流，差其高下，意味益深。（《星湖僿說》卷三十）\n搗素賦：梁柳惲《搗衣詩》：“行役滯風波，遊人淹不歸。亭臯木葉下，隴首秋雲飛。鶴鳴勞永歎，採綠傷遲暮。念君方遠遊，賤妾理紈素。秋風吹綠潭，明月懸高樹。軒高夕杵散，氣爽夜砧鳴。瑤華隨步響，幽蘭逐袂生。”其“木葉秋雲”一聯，至今膾炙，概是佳作也。後李白一首最得閨壼情態，然都未及班姬《搗素賦》，其略曰：“廣除懸月，暉水流清。桂露朝滿，涼衿夕輕。改容飾而相命，卷霜帛而下庭。曳羅裙之綺靡，振珠佩之精明。眄睞生姿，動容多致。弱態含羞，妖風靡麗。捉香杵，叩玫砧，擇鸞聲，爭鳳音。梧因虛而調遠，桂由貞而響沈。散繁輕而浮捷，節疏亮而清深。調非常律，聲無定本。任落手之參差，從風飆之近遠。或連躍而更投，或暫舒而長卷。侈長袖於妍袂，綴半月於蘭襟。表纖手於微縫，庶見跡而知心。計脩路之夐遐，恐芬芳之易泄。書旣封而重題，笥已緘而更結。”讀之令人掩抑。（《星湖僿說》卷三十）\n詩家增光：青赤白黑，四方之正色，輝暎眩目，詩家以之增光。如李白諸作，必用金玉花鳥錦繡雲雪等物粧點生態，故讀之爲之心明眼悅。其得《離騷》餘意者，惟白也。杜甫詩“江碧鳥逾白，山青花欲燃”，以其紅白在青碧之間，故其光色益鮮，造語之妙也。又如斜陽亂鴉、青松白鶴、青山白練、青天綵虹、青草白鷺之類，皆兼二物言之。范成大詩“青山表出花顏色，綠水增添鷺羽儀”，不出杜甫之意也。至東坡則曰：“春水蘆根看鶴立，夕陽楓葉見鴉飜。”合六物而不露其色，尤見精琢，即暗謎之類也。（《星湖僿說》卷三十）\n李白古風：子曰：“多識於鳥獸草木之名。”《風》詩爲然。人事之得失，惟物可喻也。觀其形色榮悴，衆態具備。人之賢愚貴賤，萬般不同。均是造化之生成，其理何別？特名色異類耳。故其泛言託興者，莫不有所指摘親切而後人不覺也。惟屈原得之爲《離騷》，其義始見矣。後有李白者，爲《古風》五十九篇。古風者，準古之《風》詩也。上希於《風》，下挹於《騷》，欲以諷刺於世，不可以淺近看。（《星湖僿說》卷三十）"
  },
  {
    "type": "poet_entry",
    "poet_name": "林昌澤",
    "poet_background": "林昌澤（1682-1723），字大潤，號崧岳。今存《崧岳集》。",
    "poems": "《憶三淵》：我思古人，杜甫李白骨已仙。地相去千餘里，歲相後千餘年。恨不得同登黃鶴樓，酒酣倒卻鸚鵡洲。又不得西上太白南浮白帝城，三峽劍門窮狀遊。擊劍讀其詩，中原但回頭。忽見甫白之後身，生此天地東。地旣與之同，世又與之同。扶桑大海蒼茫月，萬瀑神山霹靂風。焉得一相逢，斗酒笑相屬。奏我高山之流水，聽君匀天之廣樂。鸞鶴交飛下赤霄，空山百獸蹌蹌跳。可相見不相見，望美人兮海天遙。（《崧岳集》卷一）\n《李白論》：論白者，以白論白而已，不必以名敎論白。白特脫俗仙骨，虛浪詩人耳。不以仙骨詩人論白，輒以忠義暴白，欲掩其過，愈益彰白之罪，非所以愛白也。蕭士贇暴白之忠，猶恐不盡。曾子固序白集：“白臥廬山，永王璘迫致之”，以《舊史》：“白謁見，璘辟爲從事”爲誤。鹿門以爲蓋如此，然後白夜郞之流，潯陽之獄，釋然無愧矣。其然耶？白自云“徒賜五百金”，其非檄價耶？郭汾陽以官贖白，所贖者何物耶？汾陽之力，能於贖白之刑，而不能於直白之寃耶？少陵之愛白，非比後世之愛白，然未嘗言白無罪，只曰“吾意獨憐才”。白旣不死於璘，安有附叛草檄，而有凋顔眷眷之誠耶？白雖不謁璘，爲璘所脅，可以此釋白之愧耶？故曰：欲愛白者，以白論白可也。（《崧岳集》卷四）"
  },
  {
    "type": "poet_entry",
    "poet_name": "林象德",
    "poet_background": "林象德（1683-1719），字潤甫、彝好，號老村。肅宗三十一年（1705）文科及第。歷任吏曹佐郞、南平縣監等職。今存《老村集》。",
    "poems": "《文論》（節錄）：唐興，王、楊、盧、駱號稱四傑，而皆有江左之餘風。子昂出而詩正，退之生而文變。子昂之後，有李白、杜甫者，並以其詩大唱而肆，而甫詩尤以忠義敦厚爲主。世言《三百篇》之後，杜甫之詩最得其宗，非虛言也。凡此數子者之文章，方之盛古，雖不及乎盡純，其於記言書事之體，蓋乎彷彿矣。後世之文，若無取焉則已，若其取之，吾其舍數子乎？自此數百年，宋有歐陽脩、蘇軾、黃庭堅。又數百年，明有方孝孺、王守仁、王世貞，其後遂無聞焉。嗚呼，歷代文章，旣已言之詳矣。傳註義疏之書繁，而經籍裂矣；設問夸誕之體盛，而騷賦滅矣。聲律起而歌詩崩，儷偶作而表誥亡矣。大率言之，愈降而愈繁，愈繁故愈弊也。嗚呼，文章者，得乎天地之氣者也。天地之氣，與時而相降，時降則氣降，氣降則文章亦不得不降。夫其不得不降者，顧亦無如之何也。嗚呼，天地無終而無盡者也。自堯舜迄於今，僅四千有餘年，夫以無終而無盡，觀四千有餘年，蓋倏忽間耳。然而文章凡幾變而幾弊也，若使又四千餘年，不知又幾變而又幾弊也。推以至於無終而無盡者，蓋不可知也。夫無如之何者與不可知者，聖人亦不論也。傳曰“六經之道尊，故文簡”。又曰：“華言小實，不足以行遠”，學者但能尊經而通道，寡言而務實，其亦庶幾乎哉。（《老村集》卷三）"
  },
  {
    "type": "poet_entry",
    "poet_name": "蔡之洪",
    "poet_background": "蔡之洪（1683-1741），字君範，號鳳巖、三患齋、鳳溪、舍藏窩。今存《鳳巖集》等。",
    "poems": "《次李太白感秋詩壬子》：昔李太白年四十九作感秋詩，其後蘇、黃皆效之。我朝退溪先生亦於四十九和周景游所次韻，以寓感慨之懷。余亦今年五十去其一。犬馬之齒，適與數君子同，而學道無成，卒不免爲鄕人，其所感慨，實有倍蓰於古人者，謹步其韻以遣懷云。\n虞夏忽已遠，道在陳編竹。古今同一揆，淵源手可掬。爲聖與爲狂，惟在一念獨。吾生四十九，學未尋歸宿。已知伯玉非，何煩夢寐卜。査滓未渾化，厥初奚由復。須知九仞山，功成一簣覆。何日好田地，五穀看正熟。（《鳳巖集》卷一）"
  },
  {
    "type": "poet_entry",
    "poet_name": "金履萬",
    "poet_background": "金履萬（1683-1758），字仲綏，號鶴臯、東厓。肅宗三十九年（1713）文科及第。歷任兵曹正郎、平安都事、騎省郞轉郞中等職。今存《鶴臯集》。",
    "poems": "《聞酒禁》：古來詩酒不相離，李杜文章醉更奇。左海忽成無酒國，老夫從此減新詩。（《鶴臯集》卷四）"
  },
  {
    "type": "poet_entry",
    "poet_name": "鄭栻",
    "poet_background": "鄭栻（1683-1746），字敬甫，號明庵居士。一生以尊周攘夷爲第一事。今存《明庵集》。",
    "poems": "《書李白捉月圖後》：白有詩曰：“峨嵋山月半輪秋，影入平羌江水流”。余嘗詠其詩而想其人，未嘗不襟懷灑落，激昂千古。見傳記所載，白遊於采石江上，醉而捉月沉江以死。吁！可悲矣。後人悲其死而慕其遊，詠於詩而嗟賞焉，如江南風月閑之句是耳。自中國至我東，詩人墨客，酒徒豪士，莫不欽慕，而或畫其遊船之狀，名曰《捉月圖》。傳播已久，而不可得見，遂手自摸畫，掛之壁間。掩卷之暇，時或寓目，則當時景像，有如身睹。意者，以謫仙風流浪跡，遊於石江名勝，而滄波萬頃，扁舟往來，則萬古風煙，盡爲謫仙所得。吟毫一揮，仙興幾多。方其醉也，人間一夢，天地落花，月影沉江，隨處近人，揎衫引手，依舷捉月，而不覺波深月虛，以爲必得之物。棹而西不得則棹而東，棹而下不得則棹而上，手及月而月破，月入手而手空，若得若失，或存或無，笑矣，白也捉月之狀。白豈不知彼月之形於天者爲氣，照於水者爲影，而酒興爛熳，胸次廊落，徒知圓滿可愛，而不知虛明難捉，笑矣，白也捉月之狀。人於世間，誰不愛月，而上而至千古上，下而至千古下，而未聞愛之如白也者。苟非主張江山，專擅風月者，能如是乎？倒醉花下，不但爲小兒之笑，而恣遊船上，亦不顧天子之呼，則清狂豪習，自是白也常事。而泛江捉月之興，出於不自已者，臨圖拍手，足令人起破寂興。江山依舊，鯨仙不還，寂寞千載，風月誰主，感歎之餘，又吟杜少陵梁月之句，想見白也顔色云爾。（《明庵集》卷四）"
  },
  {
    "type": "poet_entry",
    "poet_name": "安重觀",
    "poet_background": "安重觀（1683-1752），字國賓，號悔窩。歷任工曹佐郎、洪川、堤川縣監等職。精通性理學。今存《悔窩集》。",
    "poems": "《先大夫左承旨知製敎竹涯府君遺事錄》：府君諱垕，字子厚，號竹涯。我安氏出興州府，府之望山曰小白，水則竹溪。牧隱李穡所謂山之大，水之遠，安氏之典，其無窮者，蓋指此也。有諱孚，爲高麗版圖判書，贈大師，是爲初祖。生諱裕，門下侍中，謚文成，自號晦軒，以東土文獻之宗，腏食文廟。生諱于器，贊成事，順平君。生諱收，政堂文學順興君，謚文淑。生諱元崇，政堂文學，襲封，謚文惠。生諱瑗，本朝初，開城留後，謚景質。生諱從約，海州牧使，贈吏曹判書。生諱璟，檢校漢城尹，贈左贊成。生諱仁厚，黃海道節度使，贈兵曹判書。生諱珹，贈左贊成。生諱舜佐，尙衣院正。生諱玘，成均進士，於府君高祖也。曾祖諱擇善，早卒。祖諱千健，早卒，贈左承旨。祖妣青松沈氏，贈淑夫人，吏曹判書懿憲公諱詻之女。考諱光郁，通訓大夫、工曹佐郞，贈左承旨。妣德水李氏，贈淑夫人，吏曹判書兼兩館大提學文靖公澤風堂諱植之女也。府君以崇禎九年丙子二月丁亥辰時，生於砥平縣文靖公莊舍。甫三歲，失恃，鞠於祖妣沈夫人。幼聰悟，未學語，已解文字。十一，侍文靖公於京第，日承誘誨。公嘗命次李白古風五十九首，奬其結撰不凡，大有詞家步驟。（《悔窩集》卷七）"
  },
  {
    "type": "poet_entry",
    "poet_name": "金聖鐸",
    "poet_background": "金聖鐸（1684-1747），字振伯，號霽山。歷任縣監、校理等職｡今存《霽山集》。",
    "poems": "《次李青蓮紫極宮詩》：我家何所有，所有梅與竹。梅香掇滿袖，竹實採盈掬。如何捨此去，千里遊居獨。霜風靖陵夜，兀坐未能宿。世味覺已酸，行止豈待卜。明年滿五十，少狀難可復。斂退有餘味，躁進易傾覆。歸來傍梅竹，舊書讀爛熟。（《霽山集》卷一）"
  },
  {
    "type": "poet_entry",
    "poet_name": "金鎮商",
    "poet_background": "金鎮商（1684-1755），字汝翼，後改字太白，號退漁。肅宗三十八年（1712）文科及第。歷任大司成、大司憲等職。今存《退漁堂遺稿》。",
    "poems": "《申生元直震清來見示其所次李白韻而有喬木語蓋屬意於余也遂次其韻》：喬木風霜急，中成螻蟻家。危根嚙野水，飄葉混泥沙。不復幹霄氣，能開滿眼花。明堂材未乏，委棄不須嗟。（《退漁堂遺稿》卷二）\n《次元直用李白韻之作》：村暝歸人盡，窗間獨客愁。江空孤月在，塞闊大星流。天地身如葉，風霜鬢欲秋。故園春色滿，時向夢中遊。（《退漁堂遺稿》卷二）\n《又拈李白鳳臺韻》：甓寺清樓幾度遊，扁舟更好夜乘流。攜來南岸孤輪月，飛上東林百尺丘。牧老詩懸塵暗壁，懶翁碑在草連洲。狂歌且盡一樽酒，滌蕩胸中千古愁。（《退漁堂遺稿》卷三）"
  },
  {
    "type": "poet_entry",
    "poet_name": "李箕鎮",
    "poet_background": "李箕鎮（1687-1755），字君範，號牧谷。謚號文憲。歷任京畿都事、吏曹佐郞等職。今存《牧谷集》。",
    "poems": "《庚申秋社日短章陳情出宿纛湖舟中用李白韻》：江天初霽後，江日欲生時。水遠疑無際，山迎若有期。已驚秋序早，還覺我行遲。柳外翩翩燕，回翔底所思。（《牧谷集》卷一）"
  },
  {
    "type": "poet_entry",
    "poet_name": "南克寬",
    "poet_background": "南克寬（1689-1714），字伯居。生平不詳。今存《夢囈集》。",
    "poems": "《幽憂無所事漫披詩袠雜題盡卷》：四傑初排婉媚體，逝將碧海掣鯨魚。射洪拾遺更恢廓，李杜高岑始躍如。（《夢囈集》乾）"
  },
  {
    "type": "poet_entry",
    "poet_name": "吳光運",
    "poet_background": "吳光運（1689-1745），字永伯，號藥山。謚號忠章。肅宗四十五年（1719）文科及第。歷任弘文館提學、禮曹佐郞等職。今存《藥山漫稿》。",
    "poems": "《拈李白韻》：北闕風雲隔聖君，虛名羞向世間聞。梧聲鶴夢驚秋到，蟲語人情感夜分。嚴皷寥寥乃生月，虛簷往往得逢雲。百年心事如今夕，應入江鷗不亂羣。（《藥山漫稿》卷二）\n《詩指》：五言古，尙朴高旨遠，故學漢魏未能則阮、左、鮑、謝，未能則陶、韋，未能而後杜、韓。七言古，尙風華才長，故以李、杜爲宗，而輔以高、岑、王、李。五言絶玄妙上於爽朗，故取右丞而配以青蓮。七言絶，飄逸長於婉柔，故標青蓮而次者少伯，以少陵爲禁戒。五言律，主神境，故型範少陵而興趣寄於王、孟。七言律，重格調，故準的王、李、高、岑，而氣骨參之少陵。排律推少陵爲都料匠，然後雄渾狀麗，清淡間遠，不失冠冕之象、煙霞之氣，而不落小家惡道矣。吾之基業門戶已定，則下此而中晩諸家，至宋元明作者，皆可取其長而採其精，以資吾材具筆路爾。然自錢、劉以上，置之鑪錘之內而取其全體；自元、白以下，置之鑪錘之外而審其取捨可也。蘇、黃、陳、陸相近者趣，而情聲色爲事實所揜，故流於陋。何、李、滄、弇所肖者聲色，而情趣爲格律所牿，故入於贋。陋與贋，詩道不由也。西崑體飣餖合扇，故江西派矯以偏枯生拗，毀格傷雅，其失尤甚，皆可取者少，而可棄者多。又降而秦小石、張打油、劉折楊，俚夫鼓掌，莊士竊笑，一入此窠，不可復與言詩也。大抵詩有六物：格也、調也、情也、聲也、色也、趣也，六者闕其一，非詩也。格欲如明堂制度也，調欲如和鑾節奏也，情欲如天地氤氳、百卉含葩也，聲欲如大鍾弘亮、朱絃疏越也，色欲如瑞日卿雲、疏星朗月也，趣欲如永晝爐薰、鳥啼花落、抱琴引睇、閒雲倦鶴也。詩有六戒：俚俗也、噍急也、幽怪也、纖細也、多引事也、喜詠物也，六者犯其一，非詩也。俚俗，如婦女昵昵話産業，夸毗子津津談名利也。噍急，如街童握拳罵人，賤夫弩眼赴閧也。幽怪，如古壘飛螢，陰崖舞魈也。纖細，如蛛絲蟲窠，蚓鳴螗嘈也。多引事，如拈鬼簿、獺祭魚之類也。喜詠物，篇如老儒老妓，句如沙鳥點頭之類也。引事詠物，亦各體中不可無者，但不當以材料累神韻，小巧傷雅道爾。且世人多有認意爲情，認味爲趣者，非也。情虛而意實，情清而意濁，趣遠而味近，趣高而味俗，不可不辨也。（《藥山漫稿》卷十一）"
  },
  {
    "type": "poet_entry",
    "poet_name": "趙觀彬",
    "poet_background": "趙觀彬（1691-1757），字國甫，號悔軒、光齋、東湖退士。今存《悔軒集》。",
    "poems": "《次李白悲清秋賦》：倚余樓兮江之汜，俯彼水之湲湲。霜威凜於大陸，秋色澄於長天。徘徊懭悢，有所思兮，隔君門兮三千。于時遙山木落，近郊煙沒，朔氣送雁，河影伴月。孤臣憯兮歌楚，遠客悽兮吟越。謇餘悲衆芳之易歇，採蘭芷兮懷空悠。望美人而不見，悵延佇兮寒洲。景晼晩而遄戢，心鬱悒兮隱憂。瞻四方兮不可託些，吾將訪羽人於丹丘。（《悔軒集》卷一）"
  },
  {
    "type": "poet_entry",
    "poet_name": "沈師周",
    "poet_background": "沈師周（1691-1759），字聖都，號寒松。歷任懿陵參奉、義禁府都事、戶曹佐郞、漢城府判官，工曹正郞等職。今存《寒松齋集》。",
    "poems": "《草谷月夜用李白韻》：暮歇穹林中，山餐味不濃。疏籬鳴獨犬，孤月聞遙鐘。殘葉墜高槲，寒雲宿下峰。店翁夜綯索，壁竇照燃松。（《寒松齋集》卷一）"
  },
  {
    "type": "poet_entry",
    "poet_name": "鄭之鏶",
    "poet_background": "鄭之鏶（1693—1754），字成仲，號秉燭齋。今存《炳燭齋文集》。",
    "poems": "《安孟輝光世誦李白詩風吹柳花滿店香要座中分韻忘拙賦之》：二難兼四美，楊柳正春風。客醉青山暮，風流酒一中。晝靜簾垂地，光風拂面吹。個中無限趣，料得少人知。秩秩席上賓，濯濯門前柳。此社今日會，何似蘭亭舊。時物方暢茂，前川柳兼花。雲淡風輕句，使我獨與嗟。離索懷難聊，戶外屢忽滿。對坐論心事，猶嫌春日短。僻寓其誰來，多君訪寓店。峩洋彈一曲，相聽兩不厭。坐中無俗客，花裹有清香。靜居探物趣，仙鄉即在傍。（《炳燭齋文集》卷一）"
  },
  {
    "type": "poet_entry",
    "poet_name": "閔遇洙",
    "poet_background": "閔遇洙（1694-1756），字士元，號貞庵、蟾村。謚號文元。歷任工曹參判、大司憲等職。今存《貞庵集》。",
    "poems": "《李胤之丹邱二亭記》：龜潭每泛舟從下而觀，故未覩其全體。李子由爲丹陽守，相地於可隱峰下，置小亭，以與龜潭相對。憑檻而望，則龜潭之全面在是矣。子由之胤胤之，取朱子蒼霞映赤城之句，命其名曰蒼霞。漢濱尹景平書其額，余又作小記置亭中，時癸酉春末也。\n舍人巖有瓌奇絶特之觀，而稍西而移十數步，則有石門呀然而開，登登而上，以至其顛，則平鋪如席，可坐數十人，而巖壁環擁，有洞天之象。友人李胤之得此而置小亭，名之曰棲碧，蓋取李白詩語也。舍人巖爲四郡名勝，聞於國中，而棲碧則自胤之發之，蓋亦有待也。胤之請余作小記以識其事，時癸酉仲冬也。（《貞庵集》卷九）"
  },
  {
    "type": "poet_entry",
    "poet_name": "金漸",
    "poet_background": "金漸（1695-？），字仲鴻。景宗元年（1721）增廣進士試合格。今存《西京詩話》。",
    "poems": "李葛坡進萬曆以後最巨擘，或有李白比之者，乃曰：“吾詩若遇李白，則當執鞭。自馬才子之屬，吾亦裕爲之耳。”李月沙廷龜主文日，得葛坡：“七月初三日，今年亦已秋。”句，不覺擊節曰：“真搏麒麟手也。”自是每赴試輒見賞顧，欲老之場屋，冀以大成，亦輒抑而不取。以故白首歷落，僅得擢第一以死。其自輓曰：“滄海不留舟去跡，碧霄難見鶴歸痕。”可以涕淚千古。（《西京詩話》卷一）\n許箕山詩格逸宕絕，似李白。但一句一語，不纏繞酒色上，直說出滿肚憂愛之意。此則尤謫仙所未有者也。如自許則曰：“龍蟠萬里山河壯，頭戴三光日月明。”感遇則曰：“江山不老客搔首，天地無情人倚樓。”戀關則曰：“三五夜觀新月近，一千里憶美人遙。”憫俗則曰：“苦心滿腹何由嘔，老眼看人亦不開。”媾戎則曰：“五步澠池羞趙瑟，三更關塞怨胡笳。”痛亂華則曰：“登臨城郭看雲物，虛擲乾坤八月棋。”悲北流則曰：“可憐漢女留青塚，太息燕烏欲白頭。”喜歸邸則曰：“萬里路今回鶴取，百年運又見河清。”刺時宰則曰：“楚兢三都皆晉恥，繇治洪水獨堯憂。”疾佞臣則曰：“古人已恨留孤墳，寶劍如何老尚方。”譏犯順則曰：“中原父老顏見，都督監軍此路來。”憤梗則曰：“四海一家同日月，三韓千里異山川。”矜名節則曰：“首陽山下可埋骨，鄉里兒前羞折腰。”歎行路則曰：“清風已去山應恥，吾道安歸海欲浮。”等句，皆忠憤慨慷歔欷欲絕，往往能感動激發人意。（《西京詩話》卷三）\n金梨村詩精純蘊藉，血脈貫通，不務爲驚天動地之語，而目之溫然可愛，穆然可敬。要其組織有餘，神氣不足耳。《秋夜一絕》云：“碧落無雲露氣清，簟紋如水早涼生。夜來無夢不歸去，明月大同江上城。”所謂當臠知鼎。梨村《次李義山》一絕云，無一句不襲前人口語。“寥落青山古渚宮，楚鄉秋色老江楓。”，本王建“寥落古行宮”、李白“秋色老梧桐”語；“襄王神女今安在，空指行雲行雨中。”本李白《襄陽歌》、劉長卿《銅雀臺》語，去集句何遠？唐人詩云：“有月曾同賞，無秋不共悲。”梨村則曰：“有月人同賞，無錢我獨醒。”非不佳致，特骨力有不稱者耳。（《西京詩話》卷三）\n李葛坡進，或有比之李白者。乃曰：“吾詩若遇李白，則當執鞭。自馬才子之屬，吾亦裕爲之耳。”嘗有句云：“七月初三日，今年亦已秋。”，月沙李相國得之喜曰：“真搏猉獜手也。”（《西京詩話》補）"
  },
  {
    "type": "poet_entry",
    "poet_name": "姜奎煥",
    "poet_background": "姜奎煥（1697-1731），字長文，號賁需齋、無有子。今存《賁需齋集》。",
    "poems": "《外篇》（節錄）：寒田安汝益丈言：“太守趙宗甫論詩，推李杜爲宗。”余謂：“續《三》百正音者，惟濂、洛也。詩家亦有道統，李杜何與焉”。後與金存甫論此，存甫亦謂李杜詩宗。固哉，人之見也！余爲詩曰：“三百燦然吾道鳴，千年續響待朱程。君看甫白依俙處，只是清平與北征。”安丈其可謂知道乎？其可與言詩也已。（《賁需齋集》卷十一）"
  },
  {
    "type": "poet_entry",
    "poet_name": "南有容",
    "poet_background": "南有容（1698-1773），字德哉，號少華、雷淵。謚號文清。英祖十六年（1740）文科及第。歷任大司憲、刑曹判書等職。今存《雷淵集》。",
    "poems": "《丹丘辭次李白鳴臯辭寄邊處士叔建栒丙辰》：若有人兮丹之臯，睠余顧兮心爲勞。我無羽翼不可以奮飛，川無梁兮河無舠。何秋夜之難晨兮，聞蟋蟀之嘈嘈。念子披簑而釣魚兮，惟山月隨人泛巴口之洪濤。憶余孤舟乘月訪子於錦屏之下兮，林鼯水鷄驚奔而群號。攀松櫪而遠搜兮，遇荷篠於巖㟼。謂我之來兮，誦歸隱之新作。星垂垂兮曉衾，謇宿余於石閣。悄將歸兮反顧，見巖椒之獨鶴。唉塵因之靡艾兮，懷余家於清洛。仙之人兮渺難求，雲英英兮下翠崿。撫孤桐兮寫幽情，曲將絶兮悄空壑。君不來兮心氛氳，歲將闌兮木葉紛。溯流風以寄衷，得好音之相聞。原離合之至理，諷黃山之孤雲。處士以黃山雲一篇見贈。音操蕭散，助余嚬呻。悲吾生之有涯兮，悵同袍之無人。鳳盤桓以哀鳴兮，固彩章之寡隣。哇淫亂雅，珷玞迷珍，菉葹登珮，蘭桂爲薪。固知富貴不足浼吾志兮，夫子胡爲逃光絶跡於風塵。君平隱於賣卜，園綺顯於逃秦。吾將置子於有名無名之間以混世兮，何必友鳥獸而遺身。歸來兮東山，吾與子兮相親。（《雷淵集》卷一）\n《宿丹丘鳳棲亭和李白紫極宮感秋詩》：鳳飛九千仞，欲棲琅玕竹。竹田何蕪穢，青實不盈掬。徘徊久不下，歲暮悵幽獨。衆禽不可鄰，悲鳴何處宿。覽物發永慨，吾生遂當卜。迷塗實未遠，攬轡猶可復。白雲在南山，隨風自翻覆。行矣勿復陳，商量吾已熟。（《雷淵集》卷四）\n《高城東巖觀日出起而拜之仍書其石曰拜日巖次李白懷仙歌》：啓明飛天日去海，群陰辟易光在在。天下文明物始睹，邇者就之遠者待。堯舜之事信可驚，李白酒徒徒自輕。湯盤九言君不聞，請看白日昇天行。堯舜之事不足驚，自餘囂囂直可輕。懷仙歌語反其意，以堯舜盛德光輝狀出日。（《雷淵集》卷七）\n《誦李白白云歌仍和之》：日邊長安見五雲，五雲多處拜明君。拜明君，君在紫宮裏，願言乘舟渡漢水。青琅玕，雜珮衣，未獻君王吾未歸。（《雷淵集》卷七）"
  },
  {
    "type": "poet_entry",
    "poet_name": "金道洙",
    "poet_background": "金道洙（1699-1733），字士源，號春洲。歷任知禮縣監、通川郡守等職。今存《春洲遺稿》。",
    "poems": "《次李白<愁陽春賦>》：望君兮千里，極目兮陽春。夫何春光之駘蕩兮，忽愮愮而愁人。搴芳華而莫寄兮，情嬿婉其如新。戱元翠於蘭苕兮，憐容色之相鮮。感離合之有時兮，發幽歎於龍泉。悲韶華之晼晩兮，思緲綿若縈煙。若縈煙兮魂欲斷，怨春風兮淚滉然。彼幽鳥之兮，和思人而共吟。雨過兮平蕪，花落兮空林。增懮受而躊躇兮，默凝睇而傷心。寄遙思於綠竹兮，動高唱於白雪。蘭茝馥其播芬兮，誰與玩斯佳節。攬明璫而自珍兮，欲效愛而無因。庶同好之不我棄兮，永相篤乎情親。吾將趁餘春之未闌兮，托蝴蝶而見美人。（《春洲遺稿》卷一）"
  },
  {
    "type": "poet_entry",
    "poet_name": "黃後榦",
    "poet_background": "黃後榦（1700-1773），字爾直，號夷峰。今存《夷峰集》。",
    "poems": "《晞陽魚龍臺值重陽日陪家君及先生與黃伯厚李君兼李達厚李君範安慶稷次李白龍山韻二首》：涪江流不盡，千載又賢臣。怊悵天涯裡，秋光惱去人。\n蟾水龍臺上，聖朝文學臣。此行真不偶，團會意中人。（《夷峰集》卷一）"
  },
  {
    "type": "poet_entry",
    "poet_name": "俞彥述",
    "poet_background": "俞彥述（1703-1773），字繼之。號松湖、知足堂、西皋。謚號靖憲。英祖十二年（1736）文科及第。歷任平康縣監、奉常寺正等職。今存《松湖集》。",
    "poems": "《詠史次李白五十九首》：日月迭盈虧，星辰森列陳。病顛方土木，剪剔誰棘榛。相欺無斗斛，相爭無楚秦。于時大聖作，三皇天地人。大朴凝不散，至化蕩無垠。其時曰邃古，其俗即混淪。草木以爲食，金玉豈知珍。一自混沌鑿，竅穴失其真。起而相啖食，萬族分毛鱗。玄黃戰野日，正色惟蒼旻。駸駸下夕陽，天地不復春。所以孔夫子，泣下西郊麟。右三皇首出\n皇王聖繼聖，中天掛日月。赫曦臨照耀，倒景無滅沒。煌煌四表光，正值當午暉。作息隨出入，風雨無陰霏。虧益乃天道，中昃理不非。春秋相代謝，生殺各仁威。嗟嗟末路人，生晩空沾衣。右五帝繼作\n若稽雍煕日，皇堯治大哉。天數亦不免，警予浲水來。不得爲己憂，僉曰鯀子才。下民方昏墊，汝往土功開。大川匯爲池，高山平作臺。荒度積八載，耕鑿環四隈。今焉乃粒喜，昔者其魚哀。神功奏平成，大德葉蕩嵬。洋洋聖澤流，滿盈同雨雷。人人種桑麻，處處闢蒿萊。四載功已訖，一治運復回。林林宅土人，受賜窮劫灰。右八年治水\n廈氈居豈安，芻豢味不珍。君惟職司牧，民豈視越秦。亢旱經七祀，愁嘆滿四隣。桑林夙予駕，羽旄戒清塵。一身責何多，萬姓死已濱。女寵非干政，莠言必亂真。苞苴戒徑竇，宮室憂奐輪。政荒民失業，默禱何申申。奚罪爾萬方，專責予一人。滂沱千里雨，煕皥四海春。一理捷影響，上帝惟德親。右六事禱野\n地是三分大，官惟五等列。天命雖已歸，君綱未宜絶。歸來布仁化，陽春臨積雪。孰謂剪商業，已自居陶穴。千秋羑里操，無人探旨訣。此道今如土，惻愴不可說。莽操藉爲口，赫赫宗國滅。遂令忠志士，持此腔血熱。雖然青史上，隻眼有分別。右三分事殷\n堯舜傳授日，誅伐非貽燕。桓桓牧野師，宜有口實然。經權各義理，千載在後前。聖人豈得已，王師命自天。八百來侯伯，左右秉旄旃。不然大寒後，誰使春陽宣。苦心薇歌翁，春山何處邊。右一戎興周\n周王出郊日，風反天宇晴。昨夜金縢冊，王已知公名。公去詠袞舃，公來歌瑟笙。風雷渙德音，天地流英聲。庶頑休躑跼，王明如日星。赫赫周宗國，誰欲流言傾。右金縢發冊\n客從東方來，繫馬蟠桃枝。蟠桃自開落，何與姬家兒。爾邦日顛蹶，爾駕日狂馳。尙記馨香聞，爾祖登岸時。先王耀德言，爾臣苦口辭。煌煌文武業，不絶僅如絲。八駿莫重來，恐貽世人嗤。右瑤池赴宴\n天王下殿走，犬戎寇宗周。文王武王業，灃水去悠悠。賢王奮末葉，餘烈激頹流。南征命賢帥，東會臨羣侯。聲光古豈有，簡冊今可求。右中興靖國\n王國淩遲日，東遷非計妙。寂寂朝海波，駸駸下山曜。自此周天下，無由更回照。包茅詎可擬，下堂真堪笑。所以春秋作，起自詩變調。右東遷下堂\n王轍東移後，兵戈滿四海。棲棲歷聘翁，鎡器時空待。天王擁虛位，邦命幸不改。霸主假仁義，仁義果何在。滔滔漢唐世，金鐵混光彩。右五霸假仁\n秦王畏六國，不敢東舉顔。遂令衍儀輩，富貴於其間。自此河山外，兵無一日閑。烏頭幾日白，六里但青山。鄒賢窮不遇，齊士高難攀。千秋忠志士，擊節青史間。右六國爭雄\n强藩多僭竊，皇權失其平。春秋知罪書，魯國聖人生。日月明王討，袞鉞誅姦情。駸駸夕陽天，以此大其鳴。齊梁楚秦日，天子徒虛名。今時又益遠，吾道日沉冥。右春秋尊王\n皇王帝霸業，一統亘千古。聖人作春秋，尊王黜夷虜。私淑有大賢，棲遑不安堵。此時周天地，王風委草莽。如何勸齊梁，乃欲爲湯武。非如策士輩，徒以辯舌皷。周衰運已訖，四海無王土。行王是爲王，天旱如時雨。不然莘渭翁，應不起田圃。易地則同然，吁嗟心亦苦。終然道不行，啖食紛龍虎。右齊梁陳道\n六膝庭前跪，帝在渭上臺。瑤皇醉不醒，海龍驅石來。長城一萬里，白日無纖埃。高視笑皇王，亦足誇雄才。豈知關以東，劉項已徘徊。右函關虎視\n澤畔人醉歸，劍光如芙蓉。精英斂不得，夜夜金天衝。秦爐漏餘鐵，氣類紛相從。蕭公宰相鍔，韓氏將軍鋒。浮雲尙可決，何有秦關重。皇天已悔禍，劉郞時運逢。右沛澤龍興\n漢儲是非日，羽儀商山客。迂儒一頸血，太子事未白。代來真天子，三讓羣情迫。洋洋帝左右，乃公有英魄。右代邸承統\n戎虜則衛霍，神仙則欒李。元光天漢際，漢火冷如水。秋風萬年帝，落日汾河流。舉目悲殘景，低頭憶舊遊。沙塲萬骨枯，麟閣多封侯。金玉檢片石，土木起高樓。蒼生竟何辜，愁嘆滿九州。有無三神山，蒼茫東海頭。古來華屋人，誰不歸山丘。至今黃竹歌，永作周王羞。樓船下中流，哀唱發棹謳。淮陽直士老，蠶室忠臣幽。默默中心悔，淒淒滿目秋。十行書罪過，萬事追愆尤。得失炳如星，難逃良史讐。千秋後王感，汾水橫孤舟。右輪臺下詔\n漢業昔中微，趙虜搖前星。手握成王圖，默運帝鑑清。伊周輔幼主，此事古有行。歷問臣一二，濟濟賢公卿。麟臺高入雲，勳業多青冥。汲董善匡君，衛霍能將兵。終歸謹厚人，功烈冠衿纓。右博陸定策\n一自哀平後，漢日掛西峰。未央生秋草，昆池落芙蓉。蘭焚龔大夫，哀爾歲寒松。愚弄天下人，粧撰水中龍。莫雲天可欺，自是民不從。劉家老婦人，投璽空嗚咽。白水真人起，誓心期復雪。風雲士從影，牛酒民解顔。妖魅莫躑躅，大寶擬當還。宣室席未移，漸臺兵已度。周孔計已非，羿浞事亦誤。惜哉揚氏子，漢家家世故。白首窮玄經，終然失故步。一心真僞間，古來人迷路。吾爲周文王，銅臺又妖霧。右新莽竊位\n赫赫高皇靈，洋洋上在天。吾家大冠人，已以神器傳。謙恭一生事，狐媚徒百千。邯鄲假名人，胡爾又紛然。右白水興王\n三王養老禮，後世無其聲。寥寥里閭間，不聞絃誦鳴。黃虞代已逖，孔孟衰世情。已自高皇日，未招魯兩生。環橋人似海，彼哉臣躬榮。小藝亦延登，曲謹皆褒旌。區區掇糠粃，曾是謂太平。右明堂養老\n觀音主西敎，手中楊枝綠。思欲易天下，渡海蓮駕促。驅策世間人，一以其法束。自此中國土，流禍相隨續。波漫及梁陳，火熾延齊蜀。煌煌金佛界，膜拜傾坊曲。誰能辭以闢，高揭昏衢燭。右佛敎亂華\n清風灑六合，一絲桐江陌。澄清孟博轡，風裁元禮宅。潛噓漢火來，庶幾光焰赫。瞻烏于誰屋，君子憂心惕。沉沉北寺獄，奚罪死交蹠。右黨錮病國\n我有十行詔，我家亂之源。妖宦始作孽，老賊今盤根。寄生天王位，危禍欲無言。宗社誰我恤，官守誰我奔。血字緘封去，皇叔我同門。右衣帶受詔\n堂堂漢天下，忠孝人何鮮。檀溪匹馬路，風雪孤村煙。平生臥龍名，前夜水鏡傳。高光舊天地，淪沒今幾年。三分話密勿，窗日掛西邊。右茅廬訪策\n頮水帝憑幾，欲語心萬端。魏已新稱帝，吳亦舊失懽。床前若干尺，念之心先寒。荊門喪師後，又發中朝嘆。同仇一二臣，君可擇梟鸞。右白帝托孤\n古有官天下，揖遜皇王風。峩峩受禪臺，白日漳河東。漢帝山陽去，漢殿生蒿蓬。可笑同槽馬，何代無成功。劉家好江山，誰僵百足蟲。千秋青簡上，良史筆有鴻。右黃初受禪\n五馬從東來，天地紛如麻。亂蛙何公私，龍虎方攫拏。中流擊楫人，忠憤氣吐霞。雙轅晉天子，遙遙人黃沙。一部陽秋史，千秋志士嗟。右華林問蛙\n五胡中原日，青衣去不還。長嘯視宇宙，羯雛出東關。草木非晉兵，可笑八公山。東山老丞相，絲竹何安閑。新亭莫悲淚，竹林猶醉顔。由來三百年，劫運天地間。北窗高臥人，清風不可攀。右長江飮馬\n東南五十載，眼力高皇已。分王三百年，割據數千里。泥馬渡江日，王風猶不死。南南北自北，天運而已矣。如何永曆帝，未保衣帶水。右六朝分王\n一自周秦漢，狂風吹古月。陰陽迭消長，南北相興歇。于時玉關外，來往猶倏忽。如何晉天下，九土皆淪沒。今時又何日，我歌匪風發。右五胡亂夏\n大業隋皇帝，行宮四十里。遂令天下人，浪死遼河水。傳聞李家兒，晉陽兵已起。雷塘月黑夜，癡鬼笑不已。右迷樓行樂\n邊熢爛如星，太原人登城。羣雄草間起，處處誇雄鳴。誰家日表郞，起爭天下衡。一舉河朔平，再舉關洛清。無私乃時雨，不殺是天兵。後來一何遲，日望王師征。民方病飢渴，飮食化易行。赫赫殷周日，如可爭光晶。終然詐力界，假仁非仁聲。誰知二三葉，橫海奔長鯨。區區帝範書，粉飾欺蒼生。黃虞世已降，何由見太平。右晉陽起義\n除雪報百王，攘卻通四隣。六王風雨後，小康貞觀人。雨露皆仁恩，金鐵寧假真。嵬嵬有天地，繼繼傳聖神。治平保其世，淫虐亡其身。皇王帝霸後，何國無沉淪。不爲非不能，一羽與百斤。右貞觀致治\n女戎亂人國，古來青史聞。孰如唐天下，妖鬼稱大君。宗支憯魚肉，生靈愁溺焚。高張告密門，羅織忠賢羣。遺臣狄公在，淚灑昭陵雲。歸來上陽宮，五王播清芬。右則天僭號\n胡馬入洛陽，綠草飛清霜。秋宵雨淋曲，萬事生暗傷。煌煌祖宗業，委之豺虎旁。賢臣憶方召，舊物悲高光。一心差毫釐，千秋隨臭芳。寄語梨園子，慎勿傳霓裳。右天寶悔禍\n太子東留日，四海已淪沒。靈武帝即位，某年某日月。人言天命屬，我謂邦運訖。行在萬里外，傳禪詔未發。右靈武即位\n唐業昔中衰，朝政多散漫。皇綱日以頹，邦運日以寒。興元一紙書，悍夫涕猶瀾。忠州老別駕，不復立朝端。皇路已傾仄，清蹕非和鑾。勿謂稂莠薅，草蔓圖亦難。右强藩稱亂\n郭李任干城，韓陸披琅玕。駸駸中葉後，龍虎相啖餐。還如下峽水，倒流無回湍。碭山老匹夫，虎嘯風生寒。堂堂天可汗，不復坐雲端。清流付濁河，劫運堪一嘆。右賊溫革命\n古人論夷夏，喻之以冠裳。陰陽苟失位，日月宜易光。自吾蒞中國，憂虞如履霜。清宵一炷香，默默祈上皇。臣本朔野人，氈裘而酪漿。願生神聖君，早主文物鄕。香孩是夕降，宋德日隆揚。右唐宗祝聖\n夾馬香煙起，天中火烏流。南陽豪傑士，盡是攀龍儔。華南驢背仙，拍手歸瀛洲。奎躔五星聚，濂洛羣賢遊。右宋祖回軍\n天子尊無對，上皇又加尊。方士憑其說，迂怪騁談論。周王拜王母，漢帝宴上元。莫雲天有書，從古天何言。西風宋家陵，寒月吊癡魂。右祥符天書\n聖世羣賢儀，鳳凰梧桐枝。人間化日長，域內民風移。徂徠老處士，詠之爲歌詩。四賢一不肖，洋洋被管絲。我願傳是曲，後王柯則爲。右慶曆聖德\n元凱共兜後，賢邪互榮落。入者登雲天，出者墜淵壑。人君漢唐世，孤立無相托。無得又無失，時憂在藿食。右洛蜀分黨\n孔孟後吾道，若存若亡然。賈董王韓起，未障奔流川。世道降如水，吾黨散如煙。真儒太極翁，倡道濂溪邊。風雨秉燭人，輩出明人天。天不欲治平，時君終棄捐。至今長夜界，誰探經旨玄。右濂洛闡學\n國勢危如髮，風雨靖康日。雙轅萬里外，天子缺二字質。臨民不以恩，事天不以實。啜泣嗟何及，一人兼三失。至今冬青樹，夜雨空蕭瑟。右靖康出城\n海上金鰲閣，徐翁眼力神。泥馬渡江日，國事如無津。臨安半壁土，非天豈其人。大冬風雪中，一隅保殘春。崖山一葉舟，舊業多悲辛。右臨安定都\n沙漠英雄起，大略兼魁姿。劫運亦天數，人力豈扶持。千年宋社稷，未保崖山眉。天醉久不醒，人間志士悲。右胡元亂統\n濠州聖人作，洪基奠盤石。皇王傳國寶，匹夫猶懷璧。氈裘是汝鄕，中原天子真。山河一統烈，大筆鐫蒼瑉。右洪武創業\n缺月光初落，大地山河昏。何來一老衲，風雨度鬼門。東南有王氣，齊黃非禍源。中流楚辭曲，秋水隔嬋媛。嗚呼天家事，千載未敢論。右建文遜位\n北轅一何誤，國危如冰薄。刑餘一小豎，那堪宗社托。于家老丞相，忠憤徒傾藿。盤膝坐草中，雲端天子落。右正統陷虜\n自古會禮家，聚訟紛如雲。悼園尙云可，濮議又何分。誰知興獻號，又成張桂羣。私親豈並尊，鄙夫竟誤君。右嘉靖追崇\n嗷嗷怨萬口，睊睊愁萬目。積金雖如土，未填廬山谷。大廈將傾日，誰能支一木。天王本聖明，羣奸罪當族。邦運繇是替，言之堪痛哭。右萬曆稅礦\n八蠻皆通道，島夷尙梟音。近者侵東藩，兵連禍浸淫。東藩我屬國，可使亂亡尋。先之發援師，繼以捐帑金。東方禮義國，從此免陸沉。千秋感恩曲，壇祀朱絃琴。右左海再造\n跛奴噉西偏，瞎賊闖東隅。遂令旁伺者，長驅入上都。追思亂之本，三案堪一吁。蠻觸誰勝負，戈戟相縈紆。右東林三案\n大盜移人國，國亡君誰依。乾綱雖在手，無由更廓揮。旣不可苟活，又不得奮飛。祖宗在天靈，無寧吾與歸。右崇禎殉社\n天地大江南，亡國姑蘇臺。逆旅齊梁後，泥馬宋人來。弘光小乾坤，大明安在哉。遺民東海東，不盡風泉哀。右弘光延緒\n皇恩入骨髓，東民髮欲絲。長蛇食疆土，宗社朝暮移。雲雷東出兵，敢請不敢期。天地而父母，臣分永不虧。神京久陸沉，皇路何險巇。昭王茅屋祭，義起禮無疑。泂酌薦冽泉，侑曲歌黍離。東流萬折水，暗通壇前池。陽秋一部書，臣拜敢獻規。右禁苑設壇（《松湖集》卷三）"
  },
  {
    "type": "poet_entry",
    "poet_name": "黃㙻",
    "poet_background": "黃㙻（1704—1772），字士垕。今存《晩隱遺稿》。",
    "poems": "《十八夜纖云掃盡月色如畫盧孫箕垣適誦李白峨眉山月歌興到吟一絕》：峨眉山月謫仙詩，誰詠今宵月白時。見月思人情未極，神交百世託襟期。（《晩隱遺稿》卷一）"
  },
  {
    "type": "poet_entry",
    "poet_name": "權心揆",
    "poet_background": "權心揆（1706—1779），字道一，號松下。今存《松下集》《九松遺稿》。",
    "poems": "《次杜甫夢李白韻寄來鳳濤渭原匪所》：甫昔夢李白，異代尚惻惻。哪知君與我，涯角杳消息。西國一夜夢，稍慰長相憶。平生合歡被，欣悵交難測。意氣勝平昔，王貌無點黑。如非縮地術，安得生兩翼。擬君金石姿，祝君歲寒色。詩成寄遠者，毋使洪喬得。伊昔良譕會，我往君必至。風波一所失，世故敗人意。華胥是何夕，會面還容易。分明短長誥，樂極雙淚墜。平生丈夫氣，不負書劎志。渭原非湘潭，肯使色憔悴。素患有聖訓，旡妄非身累。早晚歸來地，仙說心內事。（《松下先生文集》卷一）\n《船潭次李白清溪行》：步上船潭石，俯臨船潭水。潭水可以船，潭石胡爲此。禪心有慈航，照物如鏡裏。曉洞龍歸處，隔岸招舟子。（《九松遺稿》卷一）\n《正陽寺東樓次李白懷仙歌》：我欲觀山走滄海，萬二千峰一樓在。舟梯霞標倏高聲，銀珈玉佩儼相待。翛然脫塵心魂驚，人間萬事如毫輕。頂上斜陽猶未盡，他年更須秋風行。（《九松遺稿》卷一）"
  },
  {
    "type": "poet_entry",
    "poet_name": "金樂行",
    "poet_background": "金樂行（1708-1766），字艮夫。初名晉行，字退甫。號九思堂、雨谷。長於小學。今存《九思堂集》。",
    "poems": "《忍齋兄寄長律意寄甚遠令人起懦步其韻謝之》：頹慵慙我糞墻然，見說真工暗誓天。朱子節要看兩歲，墨卿司戒告新年。功名駁雜陳同甫，詩酒浮華李謫仙。前日吾兄微受病，如今得力近思編。元韻有暗將心事誓蒼天之句，（《九思堂集》卷一）"
  },
  {
    "type": "poet_entry",
    "poet_name": "金正漢",
    "poet_background": "金正漢（1711—1766），字扶仲,號芝谷｡歷任太子詹事等職。今存《芝谷先生遺集》。",
    "poems": "《用李白別中都韻贈九思兄樂行》：才華當世最憐君，弱冠趨庭有異聞 。書藏萬軸籠千古，詩學三唐到九分。閒來泗水逢春日，時上青山望白雲。堪喜連枝多勝事，客中追逐也成羣。（《芝谷先生遺集》卷一）"
  },
  {
    "type": "poet_entry",
    "poet_name": "宋鼎錫",
    "poet_background": "生平不詳。今存《東渠集》。\n《次李太白紫極宮詩韻》： 昔李太白年四十九作紫極宮詩，蘇東坡年四十九次其韻，先輩亦以四十九次其韻甚夥，余亦今年四十九，酒□以次。",
    "poems": "卜居大嶺東，雅懷寄軒竹。狀志嗟未展，天地一空掬。盡日對書床，妙旨透得獨。欲夢千載友，倚窗欹枕宿。平生我自知，前路何用卜。跬步罔敢忽，𢙡尤不遠復。訓誨後生篤，深懲前車覆。如何心不動，浩然待仁熟。（《東渠集》卷一）"
  },
  {
    "type": "poet_entry",
    "poet_name": "李象靖",
    "poet_background": "李象靖（1711-1781），字景文，號大山、晚修下士。謚號文敬。英祖十一年（1735）文科及第。歷任承文院副正字、禮兵郞、延日縣監等職。今存《大山集》。",
    "poems": "《暮泊梁山次壁間韻二首》其一：冉冉趨王事，客程殊未閒。愁雲連海澨，暮雨集秋山。島嶼微茫外，樓臺晻靄間。詩仙遊采石，環佩幾時還。（《大山集》卷二）\n《次李白紫極宮感秋詩己卯》:李白四十九作紫極感秋詩，其後蘇、黃皆和之，遂爲騷家口實，然率皆馳騁於詞華之末。至退陶先生獨致意於寡過熟仁之功，則與伯玉知非之意千載而一致，其所感又不旣深矣乎！象靖犬馬之齒，適與數君子者相值，而撫景反顧，未有萬分一可以慰夙心者，亦將無聞而止焉耳。謹步元韻，以寓感懷云。\n晼晼歲雲徂，翛翛南窗竹。籬菊有落英，采之不盈掬。昔人懷不見，耿耿抱幽獨。洋泌可樂飢，澗軸當寤宿。迷道悟昨非，真工愧夜卜。善未五十聞，頻厲六三復。努力井泉功，莫虧山蕢覆。芻豢儘悅口，肯效稊稗熟。（《大山集》卷二）\n《答權孟堅辛未》：白足奉致珍函，詩情勉意，藹然盈紙。有以仰窺高明所玩之深，而自顧不敏，懼無足以堪之也。象靖年來碌碌無狀，思欲少偷閒隙，以收桑榆之景。惟是神精耗敝，意緖闌跚，所與朋友周旋，只成一番閒追逐耳。於日用親切工夫，未有毫分窺覘。於是而長者之有所雲若茲，其何說之敢對，一味愧窘而已。昨詩已是珍重，今又改用本面，引意深遠，非區區所敢聞。然竊有當商量處，敢拜稟焉。大抵李白詩自是對景寓興，以道其蕭散閒寂之致。而今借轉來，以爲吾學深造自得之妙，與九曲之亂同其趣味。正如詩家所謂斷章取義者，依以諷玩，亦覺有味。然恐或近於牽彊帶累，反害夫超然自在之趣也。九曲十章，大抵皆覽物遇境、遣興道意之作，初非將入道次第、工夫意思，屑屑編入於幾首詩中也。善讀者當於諷誦玩繹之餘，得其沖澹清遠之趣，從容灑落之象。至其旨味淵永，意趣洋溢，則又有以見其悠然同流之妙，隨寓自適之樂，隱然自露於言外耳。至末章之意，則山水將窮，眼豁川平，無甚奧妙幽絶之趣。或恐遊者至此，興闌意倦，謂玩賞已了，故勸其更覓桃源一路，見其別有天地於泛常人間之外，不可只以眼前桑麻爲究竟地也。此亦但言遊觀一段事耳。然其意味深遠，反以求之學問意思，亦可以爲竿頭進步、升堂入室者之諭。此自是讀詩者諷玩自得之餘味耳，詩中初未有此意也。李白之詩，天趣超然，自是詩人得意之作。然頗有誇肆自多之意，苦淡闃寂之思。以學問意思看來，將自家所占地位自謂高妙，不肯說與人，把弄眼前光景，作天地外別樣奇特事。此正是禪家自私之見，無用之學，恐與先生深造自得，善與人同之妙不可同日論也。鄙見如此，未知如何？陳氏註說傅會穿鑿，非先生本意。至末章則本謂平川桑麻之外更覓別有之天，而乃曰獨得之妙在於日用之中，與詩意全不對副，故退陶先生蓋深病之。所與奇明彥、金成甫書正說此意，適無冊子可檢看，未果寫呈。取考而終敎之，甚幸甚幸！第註中所說日用工夫甚好，若非釋詩之謂，而移以爲學者用功之資，則又未嘗不親切耳。占弄僅已了，手屋後無餘力可辦，時時攜杖盤桓，輒悄然而返耳。長梁之警，深荷砭切，當佩以自省也。（《大山集》卷七）\n《答金行可宗道○乙未》：頃惠書問，仍荷左顧，種種感佩。謹審新元靜裏，啓處毖相，何等慰仰。象靖又添一齒，徒喫世間人飯，直是可惡。華宗洊榮解，令知舊增氣。兒子得與李、杜齊名，自是過分，未敢以爲喜也。每想左右所遭，令人酸噎。然亦是天公處分，時移境新，不必一向留滯胸中，損傷天和。須尋幾卷殘書，隨分遮眼，且與巷里羣彥，踏逐尋討，庶可以滌舊悁而來新樂。向來魯論之說，只是偶發，非敢對證投劑。然果於此留意，作晩景活計，沈浸醲郁之餘，透得奧鍵，豈非千古快活事邪！（《大山集》卷十六）\n《答湖南通文代左道士林作○己亥》：乃者伏承來諭，以鶴峰金先生矗石詩爲忠毅崔公之作，而崔、金、黃三公爲詩中三狀士。夫以事蹟久遠，疑信未的，則惟在平心和氣，徐究事理之實，以爲取捨從違之分。而竊詳來諭，全守己見，一味歐脅。少無商搉講求之意，甚非所望於僉君子也。大抵耳聞不如目睹之真。後人追述，未若當日筆蹟之可信。松巖李公在金先生幕下，逐日記事，編成一帙，即所謂龍蛇日錄是也。手墨宛然，至今藏在子孫家。其中略曰：“壬辰五月，公建招諭旗，與趙某、李某，直抵晉陽。牧使判官，竄在山谷，城中寥寥，江水茫茫。趙公握手謂公曰：“前頭事勢，更無下手處，願公同沈此水，不必死於兇鋒。”公笑曰：“主上已下哀痛之敎，天心方有悔禍之萌。倘賴諸君分兵據要，以遏橫突，一旅足以興夏。如其不幸，張巡之死於守可也，杲卿之剮於詈可也。倘所否者，有如此水，吾非畏死者。”三人鼎坐求酒，各飮一杯，公作詩曰云云。至翼年癸巳四月，先生卒，趙、李二公去，而日錄亦止此。至六月，崔、金、黃三公來守晉陽，未幾而殉節，距作詩月日，殆一年有餘矣。若使是時果是癸巳六月之作，李公何以逆取而載諸壬辰五月也？崇禎壬申，天坡吳公揭詩板於矗石樓，距今殆數百年。官司之來莅，使星之經過，與夫一路父老之傳誦，未有一言之疑，而不意僉尊之遽有是說也。來諭中有曰：未知何年何月作此詩。是未知是詩之作，在於壬辰五月初到時也。有曰：亂初嶺伯而謂以沽酒。是未知方以客使初到，而未受嶺伯之任，牧判俱竄匿，而送酒無人也。此等語，皆未見日錄，而出於懸揣臆料。然直以日錄，認爲李象靖氏之所撰述，則亦無怪乎致疑於當日之事也。來諭所引七賢文集，只贊揚三公之忠勳義烈而已，初非作詩之證案。而至於安牛山，親見城中經亂之人，備記諸公立殣之蹟，細大不捐，而作詩一段，了無一言之及焉。至於日休堂行狀、和順地志，信如來諭，則亦可謂一證。然金先生行狀、年譜、詩集、言行錄，與夫趙、李二公狀、譜，俱載是語，今獨憑日休之狀，而盡疑諸公文字之皆誤邪？至於邑志，則乃是後人傳聞之所記，與松巖之身廁其座，手記其事之日錄，其取捨從違，當何所定也？雖然，所引志狀，與來諭亦相逕庭，有曰：二十八日，黃公已中丸而死，公與金公、高公共登城南樓，遂吟一絶，而腰佩節度印，遂投南江云云。是高公與於是會，而黃公不在其中矣。作詩在於廿八日畢命之夕，而不在於前一日也。來諭數三狀士，則漏共登之高公，而引不在之黃公。指作詩之日，則舍畢命之廿八日，而謂立節之前一日，人物換易，日子違左。若以志狀爲據，則來諭之只引黃公，而稱前一日，誤矣。若以來諭爲信，則志狀之單舉高公，而謂二十八日，爽矣。且况黃公已中丸而先隕，崔公目覩其境，矢復之餘音在耳，而飮酒哦詩，相與笑指長江，一如生前之對面酬酢，亦豈近於人情事理乎？參以海東名臣錄金、黃二傳，則城陷之日，金公在矗石樓上，惟長子與幕下梁山璹，親兵十人在側，北向再拜，赴水云云。若諸公共會賦詩，一時投江，則金公何以獨與十數人共之也？黃公入城死守，賊大至，決壕填塹，土山飛樓，竹棚木櫃以攻城，砲丸如雨，公與諸將隨機應變，晝夜不少休，相持凡九日，至二十八日而歿。夫積九日而晝夜不休，與諸將共之，則未論當日與前一日，未問黃公與金、崔二公，俱不暇於飮酒賦詩，談笑而指點矣。矗石下旌忠碑，即其殉節之地，此地此詩，果如來諭所謂崔顥、李白之鶴樓鳳臺，則作銘者當以此詩爲案，何故無一言之及此邪？若夫英廟諭祭文一段，誠是金石之典，聖言至嚴，指意渾涵，非議論敢到之地。而曾在癸巳年間，貴道章甫發文於南原旌忠堂，轉投鄙鄕，而謄示堂中古事日記曰：金某與趙某、李某上矗石樓作此詩，其後三大將死於矗石樓中，乃其驗云云。是則貴道士林，固以是詩，爲金先生之作，而以三烈士之殉節爲其驗，今來諭乃反以爲崔公之自作而自殉，是貴道士林之見，前後各異，自相矛盾。來諭奉置何地之歎，僉尊之所宜自省，非生等之所敢與聞也。噫！狀士二字，初非極摯之稱，數句短詠，非關節義之實，金先生不以是詩之存而加重，三公亦豈以是詩之無而或損哉？僉尊揚眉奮袂，必欲與奪於其間，不惟詆誣金先生，而亦淺之爲尊三公也。且其辭氣之間，陵轢先輩，少無遜讓尊畏之風，未論事之是非，即此氣象，已先不好矣。生等與僉尊未有一揖之雅，不欲費力分疏，自陷於呶呶，只據古蹟之可信者，以明本事之是非，伏願僉尊垂察焉，幸甚！（《大山集》卷四十二）"
  },
  {
    "type": "poet_entry",
    "poet_name": "申景浚",
    "poet_background": "申景浚（1712—1781），字舜民，號旅庵。英祖三十年（1754）文科及第。歷任掌樂院正、順天府使等職。今存《旅庵遺稿》。",
    "poems": "凡詩聲，皆以第一字爲本宮矣。欲定本宮，則須先觀一篇之意。其意和平，則其聲必和平，故定之以宮徵；其意哀怨，則其聲必哀怨，故定之以商羽矣。如“月到天心處”，則於五音爲黃鍾之徵，於十二律爲仲呂之宮矣；如“洞庭西望楚江分”，則於五音爲黃鍾之商，於十二律爲無射之宮矣。（《旅庵論詩》）\n鋪陳影描。鋪陳者，直敍其實也。影描者，繪象其影也。同一山岳，而韓退之之《南山》詩是爲鋪陳，李太白之《蜀道難》是爲影描；同一樂律，而白樂天之《琵琶行》是爲鋪陳，賈浪仙之《擊甌歌》是爲影描：詩之作法雖多，而無出於此二者矣。所謂體者，此二者之制度也。意者主張乎此二者也，聲者寓於此二者也。唐人喜述光景，故其詩多影描；宋人喜立議論，故其詩多鋪陳。大抵述光景出於《國風》之餘，而頗小真厚之味；立議論出於《兩雅》之餘，而全露勘斷之跡，俱未始不出於《三百篇》之餘，而其視《三百篇》亦遠矣。世之人皆以爲唐人以詩爲詩，宋人以文爲詩，唐固勝於宋，宋固遜於唐，此以唐詩多影描、宋詩多鋪陳故也。然而宋之不如唐，是因氣格俱下之致也，非由於鋪陳素不如影描而然也。世末而文弊，勝只以風韻景色爲尙，不復審體格氣味之如何，惜哉！（《旅庵論詩》）\n體用。凡一篇中，本爲體，末爲用；始爲體，終爲用。如李白《梁甫吟》是將體用分說以去，篇首所謂“梁甫吟”是體，“見陽春”是用。自“朝家屠叟辭棘津”至“廣張三千六百釣”是太公梁甫吟之意，自“風期暗與文王親”至“當年頗似尋常人”是太公見陽春處；“高陽酒徒起草中”是酈生梁甫吟之意，自“長揖山東隆準公”至“指揮楚漢如旋蓬”是酈生見陽春處；自“我欲攀龍見明主”至“梁甫吟，聲正悲”是自己梁甫吟之意，自“張公兩龍劒”至“大人睨屼當安之”是說自己將見陽春處。（《旅庵論詩》）\n主賓：凡一篇中，主意爲主，對立者爲賓。如李白《上留田行》所謂“兄不葬”，是主也；所謂“一鳥”、“一獸”、“桓山禽”、“紫荊”、“交柯木”、“孤竹延陵”、“尺布之謠”，是賓也。（《旅庵論詩》）\n首尾相依格：凡諸文未有首尾不相應者，而此言中間轉弄別語，只以首尾相護依，李白《行行遊獵》篇此例。（《旅庵論詩》）\n攻原之例：如受人服饌之賜，先言凍慄之狀、飢餒之苦到十分，而後乃言受賜，則不下感謝字，而感謝之意自已盡矣。以古樂府《公無渡河》言之，極道河之難渡，是爲“攻原”。古來作者非一，獨李白能得此例。其首云“黃河西來決崑崙”。夫崐崘天下之大山，而“決”之云，則其出之遠而狀也。次云“咆哮萬里觸龍門”。“咆哮”，則其聲之雄也；“萬里”，則其流之長也；“觸龍門”，則其勢之猂也。此兩句極道河之難渡之形也。次云“波滔天堯咨嗟”。此言雖以帝堯之聖，而見“滔天”之波，則猶發“咨嗟”之聲也。次云“大禹理百川，兒啼不窺家”。此言亦以大禹之才，而當理川之時，則雖過其門外聞其兒啼而未及窺見，其艱難遑急之狀可知也。次云“殺湍堙洪水，九州始蠶麻”。此言以九州之大，方其汎濫之際不能蠶麻，而及其殺湍之後如得蠶麻，則其爲凶害亦大矣，而於“始”字可見其害之久而治之難也。次云“其害乃去，茫然風沙”。此蓋上面六句旣高唱極道古神聖難於河之說，而至此卻低聲噓唏，而以寓其感嗟茫蒼之意，此誠千古攻原之絶調也。次云“被髮之叟狂而癡，清晨臨流欲奚爲”。夫河之難渡旣如是而欲渡之，則不止狂也，故又下“癡”字。且“臨流”之下，以“欲奚爲”三字弄斷，其無限危難之意溢於言外，而在上所極道者神氣倍動。次云“傍人不惜妻止之，公無渡河苦渡之”。夫旣狂且癡，則傍人宜乎不惜，而爲其妻子者，宜乎益止之也。此兩句只是敍事，而“不惜”與“止之”相撞，“無渡”與“苦渡”相撞，抑揚迭蕩，音節可觀。次云“虎可搏，河難憑”。此退轉而復言河之難渡，其辭意實惻，其文氣穼活。次云“公果溺死流海湄”。“果”字輒自沕合於上所極道之語。次云“長鯨白齒，公乎掛罥”。此言其死可悼可愕之甚也。末以“箜篠所悲竟不還”結之。蓋前之極道難渡者，懼其“竟不還”也；後之旣溺而悲者，亦以其“竟不還”也，三字實爲此一篇之命門。自非謫仙老神手，誰能作詩如是乎！○論者必以李杜并稱大家數。而余嘗斷之，以爲杜甫之憂愛君國，扶持義理，可以爲經，可以爲史，可以爲有關於世敎處，則李白固當遜其矯矯之牛耳矣；至於沖淡坦正，能近邃古之風味者，則惟李白有之，杜甫卒未免爲後世之體。此正范氏所謂“陳子昂、李太白、韋應物之詩猶正者多而變者少，杜子美、韓退之以來正變相半者也”。亦疏齋所謂“清廟茅屋謂之古。朱門大廈謂之華屋則可，謂之古則不可。大羹玄酒謂之古。八珍謂之美味則可，謂之古則不可”者也。然而杜詩非徒卷首楊仲弘所得諸格之詳解，古來註箋亦多矣。若李詩難會與杜無殊，而所論甚尠，故余於此書多引而言之。（《旅庵論詩》）\n連類之例：類必連，而後言益明而文益華。有以弓彈之同其類者而爲之連，亦有以薰蕕之反其類者而爲之連。如李白《箜篌謠》以嚴陵、光武與管鮑，同其類者也；周公、管蔡與漢謠，反其類者也：此以同類、反類者參錯爲連。而首以同類者爲連，中以反類者重復爲連，末又以同類者回頭上連，而中間“桃李不如松”之句轉接極妙，以“桃李”上承反類者，以“松”下起同類者，如韓退之《雜詩》第四首即此例，第三首只以反類者相連於首。（《旅庵論詩》）\n揚敵之例：如說人戰功，必先極揚敵勢之倔强熾張，難可抵當，敵幾勝我，而我遽勝敵，其勝卻神，其功卻重，如李白《胡無人》篇略施此例。而以高達夫《春酒歌》言之，“愁”字便爲酒之敵，極揚其愁，是爲揚敵。其曰：“前年持節將楚兵，去年留司在東京。今年復拜二千石，盛夏五月西南行。彭門劍門蜀山裏，昨逢軍人劫奪我。到家但見妻與子”。“前年”、“去年”、今年，則揚其愁之多年也。“楚”與“東京”、“彭門”、“劍門”，則揚其愁之多處也。“軍人劫奪”，則揚其愁之至而欲死者也。末以“賴得飮君春酒數十杯，不然令我愁欲死”結之，酒之爲味到此極佳，而轉合處有神且有聲。（《旅庵論詩》）\n假道之例：如欲道華山之勝，而先極說衡霍之峻秀、雁宕之奇異、劍閣之險絶，下一句只曰皆不及華山云，則華山之勝自已盡矣。如欲攻甲人之惡，而先極說乙人之行誼甚正，見鑑甚明，言論甚公，下一句只曰乙人以甲人爲惡云，則甲人之惡自爲信矣。如李白《山人勸酒》篇，本爲崇岳山人作，而上面十八句全意細說四皓之事，只於末端“浩歌望嵩岳，意氣還相傾”兩句轉結而於崇岳山人。吁亦奇矣。（《旅庵論詩》）\n續斷之例：忠臣之去國，屏妻之辭家，强忘恩情，初若永爲割斷矣，忽復眷顧反歸。如李白《行路難》篇，首云：“金樽美酒斗十千，玉盤珍羞直萬錢。”金其樽而玉其盤，則器之華也；“斗十千”，則酒之多也；“直萬錢”，則羞之美也。次云：“停杯投筯不能食，拔劍四顧心茫然。”夫酒旣如此之多，羞旣如此之美，所盛之器又旣如此之華，而停杯而不能飮其酒、投筯而不能食其羞者，四顧茫然之故也。次云：“欲渡黃河冰塞川，將登太行雪滿山。”此言行於山而雪滿，行於水而冰塞，四方環顧，行路皆難，上所道“拔劍茫然”者，此也。次云：“閒來垂釣碧溪上，忽復乘舟夢日邊。”此言旣知行路之難，來釣碧溪之上，則江湖境僻，漁釣心閒。到此，君國之念固似永斷焉，而儵忽之間，依俙一夢，復到於白日之邊，其所欲斷者亦不能自斷，而“乘舟”二字極有味。次云：“行路難，行路難，多歧路，今安在。”此旣斷者復續，不勝感唶之意，因復再言“行路難”以爲歎。而“多歧路”三字應上“四顧”，“今安在”三字起下句意。末云：“長風波浪會有時，直掛雲帆濟滄海。”此言路不必終難，當有直逢快步之時，聊以自慰者也。而若往若還，若歗若笑，千載之下可見其磊落抑塞之胸中也。（《旅庵論詩》）\n隨勢推移，在於作者之能：凡八字，以絶句言之，第一句是起，第二句是承敍，第三句是轉息，第四句是宿結卒；以律詩言之，第一聯是起，第二聯是承敍，第三聯是轉息，第四聯是宿結卒。卒，即亂也。古詩長律亦當以此法求之，如《周南·關雎》則以第一章爲起承，第二章爲敍、轉息，第三章爲宿結卒；如《召南·騶虞》則每章三句自爲起卒，而以第一句爲起承，第二句爲敍、轉息，第三句爲宿結卒；如李白《遠別離》詩則以第一二句爲起，第三四句爲承，第五六句爲敍，第七八九句爲一轉，第十、十一二句爲再轉，第十三句爲息，第十四五句爲宿，第十六七八九句爲結，第二十、二十一句爲卒。此八者，詩之形體也。不特詩之體爲然，凡物之體皆應於此八者。譬諸禽獸，頭卻似起處，項卻似承處，翼趐、肩脅卻似敍轉處，心卻似息宿處，腹末卻似結處，尾足卻似卒處；譬諸卉木，根卻似起處，幹卻似承處，枝梢卻似敍轉處，花果卻似息宿處，葉卻似結卒處：蓋造化流形之妙然也。（《旅庵論詩》）"
  },
  {
    "type": "poet_entry",
    "poet_name": "安鼎福",
    "poet_background": "安鼎福（1712-1791），字百順，號順庵，漢山病隱，虞夷子，橡軒。謚號文肅。性理學者兼實學者，爵位廣成君。今存《順庵集》。",
    "poems": "《與李仲命書甲午》（節錄）：昔宋哲宗好寫唐人詩，范淳夫勸上寫《無逸篇》及聖賢警戒之辭以代之。高宗好觀山谷詩，尹和靖諫曰：“不知此詩有何好，而陛下好之耶？”高麗忠定王欲觀李、杜詩，韓宗愈曰：“抽黃對白，無輔於政”。託以無典守者，竟不進我。宣廟嘗索東坡全集，講官金宇顒曰：“雕蟲小技，圖取科目者之業，非帝王之所必觀也”，此皆人臣輔道忠愛之至意也。（《順庵集》卷九）\n《無名五賢贊並序○乙酉》（節錄）：魯兩生，見《史記》及楊子書。齊虞人出《孟子》及《左氏傳》，魯儒爲李白所嘲。右四賢，星湖先生表而出之，令學者想念爲激仰興慕之地，其意深矣。余敢爲贊，以爲高山之仰，而塞上翁之隨運任命，抱疾自守，古所謂達者也。亦有感而附於下，名之曰無名五賢。（《順庵集》卷十九）"
  },
  {
    "type": "poet_entry",
    "poet_name": "徐命膺",
    "poet_background": "徐命膺（1716-1787），字君受，號保晚齋、恬溪、澹翁。謚號文靖。歷任尙衣院別提、司僕寺主簿、戶曹佐郞等職。今存《保晩齋集》。",
    "poems": "《詩史八箋序》：《詩史八箋》，子美詩八體之箋註也。以子美詩爲詩史，自唐已有此說。然其詩史之所以爲詩史，則尙未有定論。或曰：“子美博洽多聞，用事精切，其詩可爲山川草木魚鳥之史，故云詩史。”或曰：“子美忠君憂國之誠，一發之於詩，無一句非䂓諷時事者，可以補唐史之闕故云詩史。”余以爲二者皆具於詩史，然若謂之詩史之正義則未也。詩史之正義何在乎？凡詩文，自有一段風韻流露於言外，類非口舌之所可形容。九方臯之相馬，以白爲黃，以瘦爲肥，自其不知者而驟聞之，未必不以爲大言相誑，然誠有不容掩之意象存焉。詩文亦然，淵明之詩，孔明之文，詩文而隱者也。太白之詩，子瞻之文，詩文而仙者也。退之之詩，退之之文，詩文而經者也。子美之詩，子長之文，詩文而史者也。是則不待九方臯之隻眼，但令初學之士，反復熟讀，即其影響髣髴之間，自有得其意象，故知詩史之所以爲詩史，乃在此而不在彼也。子美詩，世皆尊尙，雖以朱子大賢，亦爲之註解，及見其詩斥呼夫子名，以爲與盜蹠俱塵埃者，而歎其無倫，遂不復註解。嗚呼，惜哉！雖然，余謂此特子美憤世之甚，不覺率口而發，與子長先黃老後六經以譏切當世者，何以異乎？子長之事，先儒原其心而不爲子長病，則豈可以此爲子美千百年之累哉？其亦可恕也已。於是余以義例授二孫有本、有榘，部分甲乙，類分八體。就朱子以後諸註家，舍短取長，芟蕪去冗，間附以新得，名曰《詩史八箋》。昔馬子才論子長文章曰：“子長南渡長淮，望洞庭，見巫山；北家龍門，使巴蜀，跨劍閣，盡天下大觀，故其文章變化出沒，如萬象供四時而無窮，亦幾乎約而該矣。”吾取以爲子美詩史之斷焉。（《保晩齋集》卷七）\n《題朔方風謠》：詩以古詩爲詩，律絶，末也，觀於李謫仙戲贈杜陵詩可知也。我國前輩有能詩聲者，惟律絶是力，其於歌行長篇未之有聞，即樂府無論已。雖以翠軒之步武杜陵者，其爲歌行，往往有俗韻。惟東溟庶幾焉，然樂府則又未也。余得洪漢師《朔方風謠》一卷而讀之，盡樂府歌行也。委曲可以發纖穠，鏗鏘可以協金石，才縱而氣不怒，局老而意不屈。噫，何其奇也！余嘗聞故老之言，谿谷每得東溟詩，如遇雷霆，神懾魄裭云，是必深知東溟之地步斤兩而然也。今顧無谿谷之隻眼，漢師之地步斤兩，又孰能辨之？雖然，漢師勉之哉。良木在山，必有匠石者至焉，豈可曰世常無谿谷者乎？（《保晩齋集》卷九）"
  },
  {
    "type": "poet_entry",
    "poet_name": "李敏輔",
    "poet_background": "李敏輔（1717-1799），字伯訥，號常窩、豐墅、會心窩，延安人。謚號孝貞。歷任工曹判書等職。今存《豐墅集》。",
    "poems": "《震溟集序》：昔蘇長公論詩，以爲蘇、李之天成，曹、劉之自得，蓋亦至矣。而至於李杜，以英瑋絶世之姿，淩跨百代，古今詩人盡廢。夫然則外李、杜以爲詩者，不足謂之詩也。然白也才特高，不可學而幾焉。而子美典重沈鬱，差易於取法，故後之能詩者，必以杜爲宗師。蓋嘗極力模寫，或學其奇僻而止焉，擬其蒼鹵而已焉。雖自以爲善學杜，而其神韻理趣，益見其遠於實矣。譬如傳神者，點綴於口鼻毛髮之間，求其逼真，而不知傳神之妙，自在於口鼻毛髮之外也。國朝詩家亦多矣，盧蘇齋、崔簡易號爲善學杜者，然要可謂各得其一端，而未足謂全也。以余觀之，其能肖其格力而不偏於莽，襲其風味而不流於縟，默而注之，軼而超之，蔚然爲一代名家，而不愧爲真得少陵之神髓，其惟震溟權公之詩乎？公天才素高，又加之以專一之功。專故一，一故工，及工之至焉，則變化見而氣機融矣。公不遇於時，落拓困窮，凡有得喪欣慽感憤不平者，一於詩發之，故其出愈多而其語愈奇。其五七長篇，尤遒健瓌麗，各有體裁。其最得意者，雖共編於少陵集中，讀者殆不辨其有異，公於此可謂盡其美而無遺憾矣。嗚呼，詩之爲道，不過爲詞人之一藝，而乃其至者，實有係於一代之聲明文物，故其名世之作，固亦難矣。或幸有其人，則世之居其位者，又不能推挽薦引，卒不免爲窮人之詩，此歐陽子之所惜於梅聖俞者也。當公之世，亦有一二先輩鉅公賞公之詩，如王文康之於聖俞，而公終於淪落，官不過一知縣，豈公之命歟？公雖不自屈以求合，而亦足爲聖世唏矣。公深於六經，其操履皆根據古義，問學通博，論議勁正，不可以惟一文章士目之，而公之平日事行皆見於詩。後之讀公之詩者，當自得之，何待余言而發也？公歿後幾年，公之子裌，謂余少從遊也，問序於余。公諱攇字仲約，安東人，文貞公忭之孫，震溟其自號也。（載權攇《震溟集》）"
  },
  {
    "type": "poet_entry",
    "poet_name": "任敬周",
    "poet_background": "任敬周（1718-1745），字直中。鹿門先生任聖周之弟。好古文，年二十八早逝。今存《青川子稿》。",
    "poems": "《贈八弟興甫序》：興甫性泊然，無他好，唯學習古文詞。一日，遺余十數篇詩，且曰：願聞兄可否之論。余始展而讀之也，以爲意雅而語奇，氣雄而質厚，駸駸然逼古人而驅之矣。及夫一再吟也，其雅而奇、雄而厚者，破碎分裂，不能免乎近作者之門矣。雖有一字之佳、一句之奇，足以媚一時之眼目，亦何能鳴於世、傳於後耶？大凡詩之道多端，不可以一概論也。其法有起焉，有結焉，有承焉，有照焉，凡四條。其格調有雄厚者、雅重者、精峭者、淡者、古者、婉而媚者、妙而奇者、朴質者、文華者、似流而非流者，而又有雕刻者、魯者、巧者、破碎而分裂者，凡十三品。其情致則有可喜、可怒、可悲、可樂，而又有憂慽焉、困窮焉、忠憤焉、放而狂焉，凡八等。是以李白調取雄，而情致可喜可樂；子美調取雄厚，而情取忠憤憂慽。宗元得其精峭，岑參得其雄雅。淵明得其淡而古，而情取悲且狂。王勃、文房得其婉媚而奇妙者，而各造其至。東坡得其文質，山谷、後山得之於子美之質，簡齋得之於子美之文，而其魯者、巧者、破碎而分裂者，無所取者焉。雖然，子美及唐之諸子亦何嘗不深其源，而只求之於聲調句格之間也？特源旣深矣，其調格文章自好爾。嗚呼，古之爲詩者，以詩書百家爲本而出其末以爲詩，故其詩也，溫潤而和平，文理相貫相應而有脈絡，胡叫亂喚而各臻其妙，操縱闔闢而倏若天造。今之爲詩者曰：不讀詩書百家而詩可能也，一蹴而可以到子美之閫域也。或得一字之佳、一句之奇，則輒曰：子美吾之友也，唐之諸家吾之弟子也。殊不知其不能髣髴於子美之努力也。夫如是，故欲高者失之駁，欲苦者失之碎，欲婉者失之弱，而欲巧且贍者失之俗而流。噫，代益遠世益降，詩何其亡也。天之降才厚於前薄於後而然耶？抑天之降才無有異而人自舍古取近而然耶？甚矣，人之好俗也，不治其本，不深其源，惟雕刻華靡之欲學今也。興甫聰明潁達足以知矣，文理俊偉足以作矣，其所以自期者亦豈欲匍匐於雕刻華靡之習而已也？然其所作不能超卓乎雕刻華靡之習，而骨格不立、聲調淺俗者何也？特爲習聞俗人之說，樂其怪而自小也。亦曰：子美亦如是矣，唐之諸家亦如是矣。嗚呼，後之人雖有聰明潁達之才，其孰從而學之？然則如之何而可也？曰：在多讀博觀，亦在乎持子美近體深省精練。如是，則其亦庶乎其可也，興甫留意哉。（《青川子稿》卷二）"
  },
  {
    "type": "poet_entry",
    "poet_name": "安錫儆",
    "poet_background": "安錫儆（1718-1774），字叔華，號霅橋人。官康陵參奉不就。今存《霅橋集》。",
    "poems": "《書朴思伯所藏李白詩後》：士有抱奇異，俯視當世，而一生坎壈，甘受飢寒，抵死不自見，聲塵寂寞，嗚呼！其可惜也。近者見朴思伯，思伯示余行草一冊，書李白詩者，筆勢飛動，大似楊蓬萊，然不知其爲誰氏書也。思伯之先大夫清州公宰高靈時，有老人流離道路，公憐而舘之，將去，爲書此而去，蓋其姓名不傳。古語曰：“書，心畫也，君子小人可見”。蘇子瞻亦謂小人書雖工，其神精終有睢盱側媚之態。子瞻旣知之矣，顧其書亦不免睢盱側媚，何哉？子瞻，小人也，始知心之所形，有不可彊餙者。今此書高潔無累，雲飛水動，盡一卷不見俗點塵畫嫵媚之氣，亦可以想見其人也。吁！可敬矣。同時有李再春之清雄，稍晩有李宜炳之雅麗，尹淳之濃艶，皆有名聲傳於天下，而品此書當在二李之間，顧翳然自廢於山海虛荒之中，何也？聞柳琳之族父有窮，獨無家而寄於琳者。琳之爲縣爲郡，未嘗不與俱，及其節度關西，又與俱，蓋眠食而已，事巨細一無所與。琳雖厚養之，不失族子之禮，然不知其有才也。丙子之亂，王城危急，關西巡察使洪命耈與琳並舉兵赴援。琳行辭於族父，族父請與俱。琳曰：俱死無益也。苦留之。其族父不聽，强與俱。至金化，軍於栢田，遇虜兵與戰。虜兵三道並進，玄甲蔽野，轉眄之頃，已殲洪軍。巡察死之，專向栢田。琳恇怯僕地，喑不能言。其族父即取其皷皷之，取其麾麾之，赫然臨陣，奮劍督戰，無一人敢顧。人人殊死戰，遂大破賊，殺其大將。乃起琳而告以善後之策，逃去不復見。此則今義州尹韓德弼言之。韓氏世卿，而義州沈重有時望，其言宜信。嗚呼！此兩人者，所能雖異，而其爲超絶於人則同也。其窮困不遇，而含光戢采，不求人知亦同。嗚乎！貧窮固命也。且人固有能有不能，故曰：尺有所短，寸有所長。雖然，附實之名，清士之所欲也。彼猶視之如蠅喧蛙聒，惟恐其或近，則况於富貴利達乎哉？彼有所不爲也決矣。嗚呼！可謂高士。余遂請於思伯，爲識數語於冊末如此。（《霅橋集》卷五）"
  },
  {
    "type": "poet_entry",
    "poet_name": "成涉",
    "poet_background": "成涉（1718—1788），號僑窩。今存《筆苑散語》《僑窩文稿外編》。",
    "poems": "李執義堅幹奉使關東，夜聞杜鵑聲，題一詩曰：“旅館挑殘一盞燈，使華風味淡於僧。隔窗杜宇終霄聽，啼在山花第幾層。”此詩流入中國。其後李執義奉使往中國，中國人贈詩曰：“山花句與兩儀存，題遍江南處處軒。也識謫仙歸去後，一家風月有傳孫。”中原人以姓字同爲同姓，故其詩如此。此詩膾炙一世，故世以“山花”二字號執義。或曰：“執義此詩可見其忠義之心。”（《筆苑散語》編上第一）"
  },
  {
    "type": "poet_entry",
    "poet_name": "李獻慶",
    "poet_background": "李獻慶（1719-1791），字夢瑞，號艮翁。英祖十九年（1743）文科及第，歷任承政院承旨、戶曹參判、三陟府使等職。今存《艮翁集》。",
    "poems": "《題盆梅次杜贈李白韻》：誰持不壞雪，瓜搯設此巧。根如虎豹縛，花已霜霰飽。中宵把孤燭，顔色照我好。朝來見委枕，三歎忍更掃。餘花亦不遅，深杯當急討。煩爾耐須臾，嗣爾有芳草。（《艮翁集》卷八）\n《次蜀道難》：李白之詩，奚其夸誕哉！蜀道雖難，未必難於上青天。我欲攀天問難易，天公大笑聲嚇然。天不可階人不到，終古但有日月與雲煙。蜀山可梯亦可鏟，跛羊往往登其巔。詩人托興別有以，鳥道何嘗鵬霄連。或云諷明皇遷三巴，或云悲杜甫客兩川。註家紛紛總失旨，將喻聖人之道難躋援。蛇退猿啼百八盤，若比孔墻如孱巒。賜讚其高窺莫見，顔苦其卓仰之嘆。巍勳蕩華總往還，仁梯義棧爭登攀。太虛雲歸日觀頹，蹊茅路榛生其間。危穽谽谺玄牝門，邪逕詰屈頭陀山。誰能叱馭百尺竿，虧簣鮮克成孱顔。進不能寸退以尺，悲歌行旅愁青壁。千家說鈴異言豗，所以取譬飛湍瀑流萬壑雷。白乃點也者流見大意，豈但詩酒佯狂而已哉！夢覺關如劍閣嵬，倘非鹿拳孰打開。無形之冦擾破屋，畏之不啻如狼豺。手抉雲漢掃粃糠，筆落風雨驚龍蛇。願貽天下遍箴誦，當寫萬本窮絹麻。世人徒知錦城樂，哀彼弱喪忘歸家。我聞天語如夢醒，續成長歌更惋嗟。（《艮翁集》卷九）\n《與李彜甫秉延書》：冬日可愛，此時啓居，伏惟珍衛。僕嘗謂天下事物，有正有奇，有常有變。而奇且變者，每生於大畜之餘，蓋正而常者之積而溢焉者耳。陰陽理氣之溢而爲天地之廣大，日月之昭明，風雨雷電之聲光。道德仁義之溢而爲禮樂之和整，刑賞之慶畏，車服采章之名物。財産之溢而後可以搆五丈之樓，兵甲之溢而後可以征四方之夷。火溢而烈山澤，水溢而包陵陸。未有不積而能溢，不溢而能奇且變者也。文章亦然，莊周、馬遷之於文，李白、杜甫之於詩，皆積而後溢者也。是以莊周之《齊物論》，馬遷之《伯夷傳》，李白之《遠別離》，杜甫之夔州以後作，若是其奇且變也，後人不爲彼之積而後溢，而徒欲其奇且變焉則其可乎？毋寧先積於正而常者，以待其溢否耳。是以唐、宋以下至我朝明、宣之間，才高氣豪之士鬱鬱相望，如鷹騰而虎躩，亦皆俛首匍匐於衡尺繩墨之內，不敢爲叫呼奔踶之習。雖或傍出於偏霸之塗，往往鉤棘險澀，索隱行怪，猶能句順字安，自成文理，不甚詭於正而常者，未有絶筋脈、沒倫脊而爲胡說亂語者也。至於近世一二先輩之詩，爲才所役，馳騖高遠，不食膾炙而曰吾啖麟脯也，不服布帛而曰吾被鮫織也。所謂麟脯、鮫織，世何嘗有也，特幻而已。簧鼓一世，響答影趨，新奇之中又求新奇，謂天不高而索高於天之上，謂海不深而覓深於海之底。慌惚駭感，人莫窺測，然後方以爲好而舉世喧誦。顧其實則無味無理之一冗語，非真奇且變者也，非所謂積以其平穩暢達之中兼有調響色澤之難也。苟或不拘文理，但務人不可知，則取一卷韻考，捏合五字七字爲句足矣。是以近來小兒，或不能辦一紙簡劄而能賦五言詩，老師宿儒，至不敢議論。使其詩易曉，則孰不能卞其工拙；而以其不可曉，故亦不敢議。非但不敢議，先進之喜奬誘後生者，又復唴賞而興勸之，轉相倣效，競相稱美，家少陵而戶義山，舉一世而爲虛僞熒惑之習，其亦可哀也已。今吾彜甫，與僕交之日久，猶未深熟其詩。前日攜近所作詩一卷來示僕，僕以彜甫亦今人，故意其必爲今人語，驟看一過，不復深究，輒語之曰：“子亦略效今語者也”，吾子笑而去。其後無事時，再三吟玩，如閻立本畫，觀愈熟而妙益現。杜少陵之情境，韋蘇州之寡慾，崔顥之天機，陶潛之村野，無不兼該。而又以漢魏以來古詩、樂府之清䪨緩調，雜作而錯陳之，如金石諧而笙蕭間者，然後始悔前言之失而知彜甫晩也。所貴乎豪傑之士者，以其自知明而通道篤，不爲流俗所奪而已。或譽之爲喜，或毀之爲憂，隨人口語，撓而從之，將何所不至。韓愈之時，比之今時亦遠矣，猶且久困於時，累跲不屈而後終至於靡然隨以定。今吾子自視其才於古人，雖或有不及，苟能自信而不疑，特立而不撓，安知無一二從我者出於其間哉？彜甫其勉之。彜甫之詩，吾愛其清真，而或病其枯淡而鮮澤也；吾愛其疏放，而或病其紀律之不嚴也；吾愛其超脫，而或病其綜核之不密也。若以岑嘉州之富貴、柳宗元之法令、白居易之事實，參以有之，各取其長。贍濃秀麗，沈鬱含蓄，取才博而意無偏係，用事精而語皆的確，則其所成就，必將有大國泱泱之盛，而不止如山澤之仙癯而已。吾子以爲如何？盛稿妄加雌黃，謹此奉還，而深喜吾子之能不落於今俗而力追古人，可期。以積而能溢，故輒敢備論今之詩弊，而又勉吾子之篤信而不撓也，惟吾子恕其僭而採取之。不宣。（《艮翁集》卷十三）"
  },
  {
    "type": "poet_entry",
    "poet_name": "李福源",
    "poet_background": "李福源（1719-1792），字綏之，號雙溪。歷任吏曹參議、禮曹參判、兵曹參判、吏曹參判、大司成、大司諫等職。今存《雙溪遺稿》。",
    "poems": "《月夜獨坐無聊偶看東坡和李白紫極宮感秋詩李白詩曰四十九年非一往不可復東坡次韻之年亦四十九古人志氣文章如彼卓然而余之所同於古人者其年而已進不能報國退不能耕田浮沈竊位低佪懷祿永負夙心奚止愧昔人哉方縻郡紱終歲汨沒尤有感於陶令歸去來田家酒應熟之語漫次二首》：\n（其一）皎彼雲間月，照我窗前竹。豈不愛清光，迢迢不可掬。太白與子瞻，千古立於獨。朝遊帝王門，暮傍漁樵宿。神仙即此輩，行藏豈勞卜。今宵對明月，遺篇可三復。四十九年事，去如瓶水覆。風流愧昔人，微官待瓜熟。\n（其二）少壯志功名，螢窗對汗竹。濩落竟何成，顛毛不盈掬。古人棄我去，今人令我獨。耿耿千載心，中宵不遑宿。長懷鹿門期，肯向成都卜。人情異今昨，世運有往復。已知悔雕蟲，誰能爭射覆。采采瓊田草，雲山歸路熟。（《雙溪遺稿》卷一）"
  },
  {
    "type": "poet_entry",
    "poet_name": "趙宜陽",
    "poet_background": "趙宜陽（1719—1808），字義卿，號悟竹齋。今存《梧竹齋文集》。",
    "poems": "《效李白公無渡河》：龍掀大浪接千丈，被髮狂夫猶亂流。朝鮮津卒子高妻，公無渡河！河伯爲吾仇結，茅山之麓，種麻河之洲家釀百斛青葡萄，霍霍磨刀擊牲牢，妻彈箜篌夫能謠。小姑識錦學波色，染以綠雲之皺文。堂中掛網約水晶，照之明月光紛紜。之子乘此去龍伯，國中魚爲媵骨委。溟渤千尋底，魂逐扶棄萬里境。公無渡河公渡河。千秋萬歲兮，箜篌生怨嗟。（《梧竹齋文集》卷一）"
  },
  {
    "type": "poet_entry",
    "poet_name": "蔡濟恭",
    "poet_background": "蔡濟恭（1720-1799），字伯規，號樊巖、樊翁。謚號文肅。英祖十九年（1743）文科及第。歷任右議政、左議政之職。今存《樊巖集》。",
    "poems": "《海山亭次李謫仙登高丘望遠海韻》：百尺樓前臨海，星峰萬古白。箇箇波上在，金銀氣相盪。汗漫騰異彩，永郞爲我停。雲軿閒掃落花湖邊待，明月又相隨，層欄半夜憑。君不見金剛秀色簷際橫，自非仙骨何由登。鸞鶴不煩招，御風吾所能。朝市風塵如夢裏，回頭笑爾朱軒乘。（《樊巖集》卷五）\n《書李佐薰詩稿》：李生佐薰，袖各體詩若干篇，求敎於余，余受而反復焉，只見其可畏而未見其可以受敎於余也。生時年十五，權輿已如此，繼是而進進不已，其終何可量也。昔歐陽公一見蘇子瞻，便以爲老夫放出一頭地。顧余於歐陽無能爲執鞭，非敢援以况之，然生之求敎之意，未必不如子瞻之於歐陽也。歐陽之所云云，吾亦將爲生言之也。生不可以不責備者，生之詩，往往有染指於李昌谷者，蛇神牛鬼，古人已有譏之者。况文章關世道升降，生若有意於異日鳴國家之盛，安用朶頤於李唐衰末之音也？爲詩而捨李、杜、王、孟，便是落草由徑生，不可以不知也。勉之勉之，樊巖老夫書。（《樊巖集》卷五十六）\n《書李太白遠別離後》：李太白《遠別離》一篇，如生龍活虎，不可羈絆，在太白詩亦當爲上乘。余自幼少時愛讀，今至白紛，讀幾至千遍，未嘗置疑於其間。近忽思之，其曰：皇穹竊恐不照余之忠誠，雲憑憑兮欲吼怒。“憑憑”字於雲甚不屬，吼怒不成說。况上句有曰：日慘慘兮雲冥冥。古時雖不恤疊，旣曰雲冥冥，即承之以雲憑憑，有如許體裁。反復以思，忽有覺悟，雲憑憑之“雲”乃“雷”字，而傳寫者誤耳。以字義，則憑憑、吼怒乃所以形容得雷；而旨意，則皇穹不照忠誠，但以雷霆之威威之而已，豈不較然章甚乎！初本有誤，轉相仍襲，而以其太白詩故，人不敢議論。到此更千百年，父詔子受，以此誦讀古人文，若此類何可勝道耶！（《樊巖集》卷五十九）"
  },
  {
    "type": "poet_entry",
    "poet_name": "安慶稷",
    "poet_background": "安慶稷（1721—1787），生平不詳。",
    "poems": "《晞陽魚龍臺適值重陽日用李白九日韻呈霽山金先生》：一帶蟾湖上，古今戀主臣。暫留旋告別，佳節惱歸人。（《雙梅堂遺集》卷一）"
  },
  {
    "type": "poet_entry",
    "poet_name": "李宗洙",
    "poet_background": "李宗洙（1722-1797），字學甫，號後山、山泉齋。今存《後山集》。",
    "poems": "《退溪先生四十九歲時和李白紫極宮詩以致知非寡過之意小子今年五十九矣齋居養疾默念疇昔前之所謂是者今覺其非又安知今之是不爲後之非也慨然扳和庶幾速改舊轍進於寡尤之地云爾二首○庚子》：\n（其一）虛齋晝亦關，兀坐數蠧竹。子珠藏大淵，溫養盈一掬。靜中道心生，不敢肆幽獨。點撿一生事，真同蘧廬宿。志意隨歲去，寡過焉能卜。五十九年非，知之宜來復。書紳先生嘗以余緩於撿束，引程子說以警之。有至訓，造次懼墜覆。正爾勵前程，那敢望純熟。\n（其二）衛公耄猶學，光輝映猗竹。古來立德士，朝暮心事掬。世累百纏繞，多病欣成獨。渣滓暫澄淨，癡坐同禪宿。生平昧近思，發軔太遠卜。居然五十九，旣晩非敦復。豈不事斯久，還如一簣覆。慎勿浪用心，要求緊處熟。（《後山集》卷一）"
  },
  {
    "type": "poet_entry",
    "poet_name": "丁範祖",
    "poet_background": "丁範祖（1723-1801），字法正、法世，號海左。謚號文憲。英祖三十九年（1763）文科及第。歷任弘文舘提學、藝文館提學、五衛都摠府都摠管、知實錄事等職。今存《海左集》。",
    "poems": "《題屏書十首》其八：金鑾殿闢五雲光，一日清詞動帝王。氣岸肯饒高力士，塵埃能識郭汾陽。星精降世應方朔，謫路隨緣偶夜郞。杯酒風流徵繪素，梧桐晴月滿襟涼。右李翰林停杯問月。（《海左集》卷十五）"
  },
  {
    "type": "poet_entry",
    "poet_name": "洪良浩",
    "poet_background": "洪良浩（1724—1802），字漢師，號耳溪。謚號文獻。英祖二十八年（1752）文科及第。歷任平安道觀察使、判中樞府事、大提學等職。兩次出使清朝，與紀昀交好。今存《耳溪集》。",
    "poems": "《孔州風土記》（節錄）：龍鬚，產於明川鏡城海中，一莖直生，長數尺，細如筋，堅如骨。北人用插筆管，謂之龍鞭筆。李白詩云：莫捲龍鬚席。《遼史》云：“高麗貢龍鬚草席”。蓋織此爲席也。（《耳溪外集》卷十二）\n《李翰林詩辨》：太白《望鸚鵡洲懷禰衡》詩曰：“魏帝營八極，蟻視一禰衡。黃祖斗筲人，殺之受惡名。”讀者皆謂魏帝視衡如蟻，雖以金三淵之博雅而深於詩者，猶不免衆人觀，乃盛譏此詩曰：“李白識見大不及子美，如使子美賦此，當曰‘禰衡氣蓋世，蟻視一曹瞞’。”惜乎，其疏於觀詩而淺之論人也。余則謂太白之意，蓋曰魏武經營八極，氣勢如彼壯矣，而能藐視之如螻蟻者，惟一禰衡耳。故雖受裸身之刑，撞皷之辱，而昂然不少挫，肆口叱罵如犬彘然。其稱蟻視者，真是極言禰生蓋世之氣也。若謂魏武蟻視禰生，則黃祖乃殺一蟻者也，何謂斗筲人？何故受惡名乎？况其下句曰：“吳江賦鸚鵡，落筆超羣英。鏘鏘振金石，句句欲飛鳴。鷙鶚啄孤鳳，千春傷我情。”旣比之蟻，又比之鳳耶？蟻之死也，何傷之有？以此觀之，衡爲蟻耶？操爲蟻耶？是不難知也。噫！白也之雄才逸氣，傲睨一世，嘗使力士脫靴，貴妃奉硯，而竟不免於世禍，是亦正平之流也。故恒有曠世之感，望鸚洲而思其賦，懷古人而自况焉耳。讀其詩不知其人，可乎？余非好辯者，將以直太白之枉，洗正平之辱，開後人之惑也。近閱清尙書沈德潛評詩人張篤慶《鸚鵡洲》詩“引蟻視曹操”，以蟻屬操，以視屬衡云。（《耳溪集》卷十七）"
  },
  {
    "type": "poet_entry",
    "poet_name": "姜始煥",
    "poet_background": "姜始煥，生卒年不詳。今存《白麓家稿》。\n《次李白紫極宮感秋詩》：古道如丹青，炳然帛與竹。而我千載下，欲掇不可掬。言行多悔尤，衾愧影幽獨。譬彼失路人，草行而野宿。往者旣不諫，來兹詎可卜。迨此知非齡，復值陽來復。歲月堂堂去，如水難收覆。努力追前修，爲仁亦在熟。（《白麓家稿》卷一）",
    "poems": ""
  },
  {
    "type": "poet_entry",
    "poet_name": "洪鳳周",
    "poet_background": "洪鳳周（1725—1796），豐山人。因信奉天主教，在“丙寅洋擾”中被害。今存《石崖文集》。",
    "poems": "《詠李白》：憶昔天寶間，仙李有中主。儒術餙名教，禮樂彌寰宇。我笑謫仙子，飄蕩耀漸羽。文章借月露，出入恣媚嫵。長吟鸚鵡州，不聞漁陽鼓。使爾讀書人，治謨在宮府。如何謾好酒，委宛夜郎浦。賈誼一痛哭，令名振千古。當時魏鄭公，俛首九功舞。所立媿前良，可與論三五。餘葩滿舊篋，理沒同塵土。終知典誥美，騷客非公輔。（《石崖文集》卷一）"
  },
  {
    "type": "poet_entry",
    "poet_name": "金弼衡",
    "poet_background": "金弼衡（1725-1800），字克夫，號菊窗。歷任戶曹典書、慶言官郡守等職。今存《菊窗遺稿》。",
    "poems": "《上清臺權先生》：院價還傳匙箸之節，一向未復貢慮，不敢釋，數日軒梓，得奉辟咡之教，自覺昏聵，怳然如大寐之醒，一出門外百病依舊，無異夢飽之人，覺而思之，自不干事，始知一曝無補於十寒也。同人齊會，不無講磨偲切之樂，而間有閒爭辨、閒汩董，亦何能濯去舊見以來新意耶？偶閱明人詩集，有“何處連臺高士堂”、及杜甫“臺連太白樓”等句。嘗見胡胤嘉《遊錄》云：“魯連射書處呼爲連臺，臺離城正可一箭地。其高相等，上築一堂，額爲高士堂。兗州嶽雲樓即杜少陵賦詩處，而樓圮，故人謂杜甫臺。太白樓相去百步，賀知章爲任城令，觴太白於樓中，因以爲名，樓有李賀影堂云云。”則二詩之意似指聊城及嶽雲樓，而諸友以爲不然，茲敢傳寫二詩全篇呈上，恭俟公案處決。然此等漫酬應亦似有妨於閒居靜攝之中，旋切競悚，明當就候告別。（《菊窗遺稿》卷二）"
  },
  {
    "type": "poet_entry",
    "poet_name": "趙璥",
    "poet_background": "趙璥（1727-1787），字景瑞，號荷棲。謚號忠定，英祖三十九年（1763）文科及第。歷任平安監營等職。今存《荷棲集》。",
    "poems": "《拈李白韻》：林光如薄霧，清曉澹仍開。旭日鶯先出，微風鷰共來。浩然方即筆，悠爾暫忘杯。衣袂生涼意，西溪濯熱回。（《荷棲集》卷一）"
  },
  {
    "type": "poet_entry",
    "poet_name": "金相定",
    "poet_background": "金相定（1727—1788），字穉五，號石堂。歷任繕工監監役、義城縣令、大司諫等職。今存《石堂遺稿》。",
    "poems": "《七月望後同伯氏元博叔易甫及應德二子泛舟西江用李白牛渚西江夜青天無片云爲韻各賦五言十篇》：城中有好友。江上有高樓。相期不相值。五月一登舟。暫將百年身。汎此萬里流。爲問乘槎客。何時遇牽牛。\n其二：臥牛山下水，亦可名牛渚。諸君幸在兹，謫仙今何去。壺觴聊自娛，文字枉相許。怊悵千載下，誰復知吾處。\n其三：觀漁近逐利，亂流無東西。新雨楊花渡，亭亭落日低。得魚不必多，收網勿太提。但使佐一醉，安用抉沙泥。\n其四：蠶頭嶺有名，翠翁詩無雙。杖策淩夕霞，含杯俯秋江。誰問南士華，同時筆似杠。當前有砥柱，大浸應不降。\n其五：散步喜晴沙，回頭惜名榭。川觀未覺暝，吏役忻有暇。勝事足清晝，良讌宜靜夜。卷幔青山立，張燈白鷺下。\n其六：暝飯入蓬底，避風倚沙汀。燈火照江波，窈窕見深青。濯纓候明月，仰面數繁星。神靈故戱劇，雲霧忽冥冥。\n其七：仙峰長在眼，栗嶼清可沿。夜飮不歸樓，自愛江上船。蘋風滌晩暑，微雨過遠天。無月已自佳，有月更堪憐。\n其八：三更雲解駁，浩歌望天衢。人代有變移，風月無時無。皇華去不回。拊跡空嗟吁。卻從東海外，領取洞庭湖。\n其九：滉漾湖千頃，玲瓏月一片。兄弟及友生。杯盤間筆研。雲霞遞晦明。滄波色屢變。天公真會事。奇處夜深見。\n其十：水村鷄鳴早，樓臺半宿雲。湖魚知我樂，沙鳥惜離羣。欲去還復坐，，舉酒屬諸君。羨彼釣魚翁，扁舟度曉曛。（《石堂遺稿》卷六）"
  },
  {
    "type": "poet_entry",
    "poet_name": "吳載純",
    "poet_background": "吳載純（1727——1792），字文卿，號醇安、愚不及齋。謚號文靖。英祖四十八年（1772）文科及第。歷任副提學、弘文館大提學、藝文館提學等職。今存《周易會旨》《醇庵集》等。",
    "poems": "《讀唐人詩》：我愛唐人詩，讀至李杜別。啁哳衆籟間，仙樂奏清切。岡巒連崱屴，岱岳特高截。造化應爲慳，鍾育只兩傑。（《醇庵集》卷二）"
  },
  {
    "type": "poet_entry",
    "poet_name": "魏伯珪",
    "poet_background": "魏伯珪（1727-1798），字子華，號存齋、桂巷、桂巷居士。正祖十八年（1794）以 68歲高齡經徐榮輔舉薦步入仕途。歷任繕工監副奉事、玉果縣監、掌苑署別提、慶基殿令等職。今存《存齋集》。",
    "poems": "《四書箚義跋》：嗚呼噫嘻！科學之溺人心，陷世道，一至於此哉！曩時爲科文者，亦有讀《詩》、《書》、《論》、《孟》以爲資者，尙云可矣。陵遲至於近年，童稚纔解字音，未了通史，已摛章掇句，刻燭擊鉢，便以二十前擸取大小科爲期。業詩者未暇讀李、杜，業賦者未暇讀《楚辭》，所謂疑義，尤爲無俚。只讀《風》、《騷》、香山詩數篇，歸去來、登樓賦數什，岳陽樓、養竹記數十行，不患不足於塲屋之用。夾帒珍藏，皆以方寸短楮，蠅頭細字，記錄數十年來科作佔呻歆誦，以爲功名富貴之根基本業。虞、夏、商、周之方策，孔、孟、程、朱之簡篇，不曾發於夢囈。而奔走京鄰，盱青睨紫，載千金於敗瓠，淩萬頃而競渡。中流敗溺者，空笑而自沒；僥倖攀楂者，號天於斷岸。殷鑑在前，萬千相望，而妄火燻眸，不見浮屍之蔽江。誰知清河古渡，春水方生，艨衝鬥艦，無人而自橫哉！於是乃有以理氣心性之論，格致誠正之學，對人昌說，不啻大都市平天冠者，非癲則妄也。愚不佞，固知善讀聖賢書，治心養性，則發爲文章，不期美而自美。科第之得不得，身命兩全，達可爲楨國之名士，窮不至於失其身。以十二萬年一度之身，得免虛生，庶其在此。然實志不立，浮氣懦殘，半生塲屋，斲喪孺心，白頭紙窗，黃卷靦顔。但平生所窺管中之一斑，猶不忍並萎於野草山木，漫爲箚記，非敢以橧巢血咀，請易華堂之膾炙，只爲服堯巾孔而尙賓於王國者。庶幾采蕘於發例，悅豢於讀書，研賾經訓，體得義理，審知精粗一理，體用雙全，則始悟經傳亦爲科文之宗祖，而聖賢本意未始禁人不富貴也。故節節以文章科文爲言，下字綴文處尤爲致詳，以爲納約之牖。而文法不全用先儒註疏體，雜以俚諺稗語，欲觀者之不厭而玩索也，其情則誠慽矣。但有一言以蔽者，孟夫子所謂修己以俟天五字，是千古聖賢相傳之妙訣也，請爲世之君子獻焉。崇禎三甲寅清和上絃，桂巷耘民魏伯珪書。（《存齋集》卷十）\n《格物說·尙論》“黨錮諸人”：東漢黨人，論者皆以爲激揚大過，意氣相尙，自嬰世禍。言則是矣，而一時輩出，志氣相合，慷慨激昂，互相標致，勢所必有。若格之以仁義中正之學，則誠有所不足者，然鉤禍未必專以是自取也。唐末白馬清流，豈爲李、杜之事而取禍歟？宋時姦黨，以君實之忠厚而爲禍首，南宋僞學，以朱子之真儒而爲黨魁，豈皆自取歟？夫以桓、靈、懿、僖、光、寧爲君，雖仲尼生於其時，亦不免三千人朋黨之禍矣。然則魯定、哀勝於漢、宋諸君歟？曰：否。春秋風俗，以禮待遊士相尙。且士周流列國，不可則去，彼小人同朝者，無爭權積猜之嫌故也。且天使夫子開萬古之長夜，臧氏之子，焉能使其君網打哉！且定公使攝相事，哀公問九經而自服其固，漢、宋昏君，何嘗有是哉！然則歷代黨禍，皆天也，非人也。蓋嘗觀天道，庶物之中，真一而僞萬；庶事之中，成一而毀萬。三百日中，六氣晴和，未滿十日；四萬年來，天下全治，只有四凶放殛；後八十許年，有扈作亂，以後至今無治日。是何大哉之天，易乖而難全，多亂而少治也！黨錮諸人，其爲君子則明矣，而天乃魚打而草薙之，豈天亦桓、靈而已耶？記曰：人者，天地之心。爲此言者，其知道乎！夫天地，人之腔殼也；二氣，人之七情也。天地之有人，人之有心也。人以心而主張七情，然後七情中節而德行成；天以人而裁成二氣，然後二氣燮和而造化行。人亡其心，則狂妄昏愚；天喪其心，則疾威悖常。爲天心之主翁者，又是立極之皇王也。桓、靈自亡其心，則天心之主翁亡矣。彼蒼茫之虛腔浮殼，烏能分別善惡而禍福之哉！鉤黨君子，欲以理義開道主翁，爲天地立心，而天乃瞢瞢不少省悟。天果自爲桓、靈也，君子於桓、靈何哉？人苟自正其心，敬以不失，則吾方寸之臟，便是九萬里之心也，况居堯、舜之位，體精一之功者乎！世主不克念此，旣以自敗，遂以敗天。嗚呼痛哉！天若悔禍，寧不篤佑君子，俾喚惺其主翁乎？嗚呼惜哉！漢、唐諸君子，旣未盡誠正之工，則其爲天地之心，少欠精一，而是亦爲天地立心之徒也。天旣自暴自棄，自亡其心，而不自哀吾於彼，何哉？吾即求吾盡其心，使彼位焉而已矣。（《存齋集》卷十四）\n郭泰，徐稚：泰不爲危言核論，故免於禍，誠是矣。然泰不必有意於免世禍，而不爲危核也。蓋諸賢中，泰德量最優，故自不爲也。泰爲人休休焉，與人爲善，絶無忮心，苟得時立朝，亦舉此而措之耳。澄清天下，豈下於李、杜哉！徐稚便是隱士高蹈者也，高士之稱，百世之下，令人灑然。以雞絮千里赴哭黃太尉，便當感淚傾泉，何等心懷！何等感慨！（《存齋集》卷十四）\n《格物說·禰衡》：衡只是狂士也。矜負太過，不能爲人下者也；輕狷太甚，不能爲人上者也。若肯許崇奬，誤風俗、敗士習不少。若君子在上，召而敎之不改，則歸之田野，以終其天年而已。若挾才怨望，則放之四裔，亦可者也。至於曹操，明知其不爲用，而必召見，何爲哉？旣至，則一見而退之可也；必欲辱之，尤不可。必送之劉表、黃祖使之死，然後快於心，其亦斗筲哉！李白曰：魏帝蟻觀一禰衡，非知言也。若蟻觀，不必辱之，不必送之死矣。操蓋鶴觀禰衡，而不耐其清趣者也，心知衡不屑操狐鼠行事故也。操方欺人孤寡，白晝穿踰，而荀彧、陳羣輩趨承風旨，奔走死生於其庭，衡觀之若狗彘，故稠人廣座中，裸體換衣以撾鼓以示人，間亦有不大承相操者。第想好穿岑牟衣，鋌旋入破，方將擊打漁陽槮，何等豪氣哉！滿廷羣臣，寧不愧死乎！然禰衡，君子不爲。（《存齋集》卷十四）\n《格物說·詩人》：詩盛於唐，談者尙之。自始音至遺響，累千萬篇，何處用之？《詩經》、《國風》，雖女子閭巷之言，皆可以觀，可以言，可鑑戒，可體行者，唐詩何嘗有是哉！歆慕富貴，則口角流涎，五臟掀倒；怨惡貧賤，則痛心刻骨，寧欲溘死；離別則腸肺寸斷；訕刺則劍戟露刃；譏議俠少，而其實艶之；諷詠山野，而其實怨之。大體傷風敗俗，蕩心喪性之資也。二南尙矣，至於變風，其思人則曰：道之雲遠，曷雲能來。其比諷則曰：椒聊且，遠條且。其譏刺則曰：不績其麻，市也婆娑。言約而意至，優閒而淵永，唐人警句，何曾有此等氣象哉！且詩人每言陶寫即景，玩弄時物，草木禽蟲，風雲月露，觸境吟哢。然《周南》曰：葛之覃兮，施于中谷，其葉萋萋。黃鳥于飛，集于灌木，其鳴喈喈。讀之令人心神和怡，精彩彯暢，唐人何嘗夢到此哉！且聖人曰：不爲《周南》、《召南》，正墻面而立。必非欺我之言。今讀唐詩千篇，何以掇面墻哉！是以唐詩名人，其近正可取，十僅一二，其餘都是輕薄鄙夫也。杜子之外，李白高矣，而過歆富貴，流蕩不歸於正，託興於神仙過多，皆是無用，畢竟狼狽於脅迫上樓船，無足怪也。自唐以後，詩律爲儒士勝業，至於宋之蘇、黃，皆不免浮薄之空言。末至於大明季運，舉天下去詩，則無以名士矣。其弊至於陸沉，理所固然也。今之人開口便吟詩，其氣象汙陷輕褻，殆有不可言者，將奈何哉！（《存齋集》卷十五）"
  },
  {
    "type": "poet_entry",
    "poet_name": "金鍾秀",
    "poet_background": "金鍾秀（1728-1799），字定夫，號夢梧、真率。謚號文忠。歷任世子翊衛司洗馬、工曹佐郎、江西縣令、沔川郡守等職。今存《夢梧集》。",
    "poems": "《機張謫中送春次李白》：道路髩毛變，山川面目新。來時不分夜，客裏送餘春。蠻雨暗連海，墨雲低向人。誰言氓俗陋，談笑日相親。（《夢梧集》卷一）\n李㷸\n李㷸（1729-1788），字時晦，號農隱。正祖元年（1777）文科及第。歷任典籍等職。參與編修《國朝寶鑒》。今存《農隱集》。\n《與黃永叟論詩學》：余與永叟歷論古今詩家，永叟曰：凡詩之有議論，非詩之本色，何足尚乎？余曰：議論非詩之本色，則子所謂本色者何也？永叟曰：詩之本色在於聲色音律，而議論其末也。故吾於東國詩家必推崔、白二家爲首者，取其聲韻之雅亮也。余曰：固哉，永叟之爲詩也。凡天下之物，有文有質，質爲本而文爲末也。天下之事有名有實，實爲本而名爲末也。詩之議論比之物之質而事之實也，詩之聲色比之物之文而事之名也，其本末先後之分不可亂也。而子輒倒置而易論之，何也？且崔、白兩家固可謂雅麗，而置諸東方詩家之首，愚未見其可也。相與數三卞論，永叟固守初見，不以爲然。後見《農巖集》曰：“宋人之失，以故實議論爲主，此詩家大病也。”永叟之論本於此。\n按舜之命夔曰：詩言志。志者，心之所之也。先儒曰：詩出性情。心者，統性情者也。然則詩之本體都在於吾人一心上，運變人之遇事變，而宣洩其喜怒之情，觀人物而道達其是非之心發於吟詠、播於聲律者，詩也。而詩之命意立辭即所謂議論也。詩而無議論，則是無喜怒之情、是非之心，而不過一閒慢口氣也，何足謂之詩，而何所補於世教哉？夫人之心有正不正，而心之所感亦隨而異。心正，則有以得其性情之正，而其見於詠歎者又皆精明純粹，而議論得其正；心一不正，則悖於性、鑿於情，觀其議論之發於吟詠者，又多乖戾偏駁而不得其正，則言詩者先從命意立辭處考論，然後觀其心之偏正，而知其詩之美惡矣。如世俗所謂聲律音調之工拙，乃其末節細務而有不足道矣。詩學之原始於大舜元首之歌，詩學之盛極於成周雅頌之什。觀夫唐虞之際，君臣之間交相勸戒指陳治道者，固嘗先有意而後發於辭。若夫郊祀之章、燕樂之詩，多出於聖人之撰定，其讚頌先王規箴後辭之際，辭旨正大，章程准整，是乃聖人心地光明粹然，一出於正，故發於述作者，自然條理分明，光輝發越，初豈有意於聲律之學哉？至於列國之風，雖多輕浮流麗，而於其美刺抑揚之際，思深意婉，意在言外，聖人於此亦或取焉，下至屈宋之騷，亦是變風之流也。章句顛倒，詞致疏鹵，而憤懣悲哀之意，忠君嫉惡之心錯見於芳詞麗句之間，則亦何嘗偭議論而求其音節乎？漢魏之作古氣猶存，河梁之詩，建安之體，質多文少，猶或不專尚乎音律之末，而自魏晉氏詞章取人之後，世之人徒尚乎葩藻之末，只有彭澤一源平淡古雅，志節可尚，其後浸浸乎六朝之綺麗，而議論衰矣。李唐之興，稍變其音節，如子昂《感遇》之詩，辭趣平淡，意思深遠，庶幾乎風人之旨趣，而李杜氏作，才豪意遠，自能追拚乎絕軌間，多因詞見意，意常勝詞，詳其意致，不但馳騁於格律聲調之間而已也，况其杜陵之詩一出於忠愛激切之意，遇事感物，惓惓致意於興廢得失之分，先儒謂詩中之史，則雖謂之專尚乎議論可也。至於韓柳氏，意到而詞見焉，質立而文施焉，議論猶可觀。郊島以後專尚華靡，其聲清而哀，浮而數，議論亡而唐遂不振矣。宋有天下，蘇黃二子號爲能詩，而多出於戲豫放浪無實之可尚，而猶能指切時政，以見己志，則亦不可謂全無意趣，而至於洛、建君子，倡明正學，法周誦孔，詩詞之作乃其末節，而試觀其發於吟詠者，又多涵詠性情，陶鑄氣質，亦能形容其人德之次第，講道之本末，無一篇一章出於義理之外，而元明諸儒亦多法而效之，至崆峒、鳯洲，澀僻之體作，而議論衰矣。我東詩學自崔文昌北學之後稍稍振作，代不乏人，至於麗季李奎報之雅健，李穡之弘博，亦能以詞敍意，文質彬彬。及至國朝諸公，如畢齋、簡易之精深，石洲、五山之豪宕，猶能因詞遣意，先有思而後施於詩，則亦不可謂全無意趣也。其餘雖或有雕蟲鏤冰之作，而或氣不充體，意不勝才，僅比晚唐之音調，而猶不敢至，則亦非愚之所敢知也。由是觀之，論詩者必先觀其命意立詞，乃可以識其旨意之所在，而其人性情之偏正，心地之賢邪，自不能逃吾之鑑，而有以長吾詩之一格矣。苟或只取於聲病音調之間，遺其旨意之精粗，則終未免凋腸瑑神於浮華無實之場，而詩之本體微矣。是非所謂買櫝而還珠、逐鹿而不見泰山者耶？矧乎以議論爲詩之病，而專以聲色音律爲詩之本，以是而論詩，以是而學詩，則必出雅頌以朴野，斥李杜以鄙俗，笑濂洛以陳冗，欲於別處構成新格，可謂奇矣。畢竟成就不過六朝之綺麗，唐季之浮靡，而失其性情之本體矣。句雖工矣，詞雖麗矣，何異侯蟲之鳴太空，而亦何益於心地安養之工，政教盛衰之機乎？（《農隱集》卷四）"
  },
  {
    "type": "poet_entry",
    "poet_name": "金鍾秀",
    "poet_background": "金鍾秀（1728-1799），字定夫，號夢梧、真率。謚號文忠。歷任世子翊衛司洗馬、工曹佐郎、江西縣令、沔川郡守等職。今存《夢梧集》。",
    "poems": "《機張謫中送春次李白》：道路髩毛變，山川面目新。來時不分夜，客裏送餘春。蠻雨暗連海，墨雲低向人。誰言氓俗陋，談笑日相親。（《夢梧集》卷一）"
  },
  {
    "type": "poet_entry",
    "poet_name": "李㷸",
    "poet_background": "李㷸（1729-1788），字時晦，號農隱。正祖元年（1777）文科及第。歷任典籍等職。參與編修《國朝寶鑒》。今存《農隱集》。",
    "poems": "《與黃永叟論詩學》：余與永叟歷論古今詩家，永叟曰：凡詩之有議論，非詩之本色，何足尚乎？余曰：議論非詩之本色，則子所謂本色者何也？永叟曰：詩之本色在於聲色音律，而議論其末也。故吾於東國詩家必推崔、白二家爲首者，取其聲韻之雅亮也。余曰：固哉，永叟之爲詩也。凡天下之物，有文有質，質爲本而文爲末也。天下之事有名有實，實爲本而名爲末也。詩之議論比之物之質而事之實也，詩之聲色比之物之文而事之名也，其本末先後之分不可亂也。而子輒倒置而易論之，何也？且崔、白兩家固可謂雅麗，而置諸東方詩家之首，愚未見其可也。相與數三卞論，永叟固守初見，不以爲然。後見《農巖集》曰：“宋人之失，以故實議論爲主，此詩家大病也。”永叟之論本於此。\n按舜之命夔曰：詩言志。志者，心之所之也。先儒曰：詩出性情。心者，統性情者也。然則詩之本體都在於吾人一心上，運變人之遇事變，而宣洩其喜怒之情，觀人物而道達其是非之心發於吟詠、播於聲律者，詩也。而詩之命意立辭即所謂議論也。詩而無議論，則是無喜怒之情、是非之心，而不過一閒慢口氣也，何足謂之詩，而何所補於世教哉？夫人之心有正不正，而心之所感亦隨而異。心正，則有以得其性情之正，而其見於詠歎者又皆精明純粹，而議論得其正；心一不正，則悖於性、鑿於情，觀其議論之發於吟詠者，又多乖戾偏駁而不得其正，則言詩者先從命意立辭處考論，然後觀其心之偏正，而知其詩之美惡矣。如世俗所謂聲律音調之工拙，乃其末節細務而有不足道矣。詩學之原始於大舜元首之歌，詩學之盛極於成周雅頌之什。觀夫唐虞之際，君臣之間交相勸戒指陳治道者，固嘗先有意而後發於辭。若夫郊祀之章、燕樂之詩，多出於聖人之撰定，其讚頌先王規箴後辭之際，辭旨正大，章程准整，是乃聖人心地光明粹然，一出於正，故發於述作者，自然條理分明，光輝發越，初豈有意於聲律之學哉？至於列國之風，雖多輕浮流麗，而於其美刺抑揚之際，思深意婉，意在言外，聖人於此亦或取焉，下至屈宋之騷，亦是變風之流也。章句顛倒，詞致疏鹵，而憤懣悲哀之意，忠君嫉惡之心錯見於芳詞麗句之間，則亦何嘗偭議論而求其音節乎？漢魏之作古氣猶存，河梁之詩，建安之體，質多文少，猶或不專尚乎音律之末，而自魏晉氏詞章取人之後，世之人徒尚乎葩藻之末，只有彭澤一源平淡古雅，志節可尚，其後浸浸乎六朝之綺麗，而議論衰矣。李唐之興，稍變其音節，如子昂《感遇》之詩，辭趣平淡，意思深遠，庶幾乎風人之旨趣，而李杜氏作，才豪意遠，自能追拚乎絕軌間，多因詞見意，意常勝詞，詳其意致，不但馳騁於格律聲調之間而已也，况其杜陵之詩一出於忠愛激切之意，遇事感物，惓惓致意於興廢得失之分，先儒謂詩中之史，則雖謂之專尚乎議論可也。至於韓柳氏，意到而詞見焉，質立而文施焉，議論猶可觀。郊島以後專尚華靡，其聲清而哀，浮而數，議論亡而唐遂不振矣。宋有天下，蘇黃二子號爲能詩，而多出於戲豫放浪無實之可尚，而猶能指切時政，以見己志，則亦不可謂全無意趣，而至於洛、建君子，倡明正學，法周誦孔，詩詞之作乃其末節，而試觀其發於吟詠者，又多涵詠性情，陶鑄氣質，亦能形容其人德之次第，講道之本末，無一篇一章出於義理之外，而元明諸儒亦多法而效之，至崆峒、鳯洲，澀僻之體作，而議論衰矣。我東詩學自崔文昌北學之後稍稍振作，代不乏人，至於麗季李奎報之雅健，李穡之弘博，亦能以詞敍意，文質彬彬。及至國朝諸公，如畢齋、簡易之精深，石洲、五山之豪宕，猶能因詞遣意，先有思而後施於詩，則亦不可謂全無意趣也。其餘雖或有雕蟲鏤冰之作，而或氣不充體，意不勝才，僅比晚唐之音調，而猶不敢至，則亦非愚之所敢知也。由是觀之，論詩者必先觀其命意立詞，乃可以識其旨意之所在，而其人性情之偏正，心地之賢邪，自不能逃吾之鑑，而有以長吾詩之一格矣。苟或只取於聲病音調之間，遺其旨意之精粗，則終未免凋腸瑑神於浮華無實之場，而詩之本體微矣。是非所謂買櫝而還珠、逐鹿而不見泰山者耶？矧乎以議論爲詩之病，而專以聲色音律爲詩之本，以是而論詩，以是而學詩，則必出雅頌以朴野，斥李杜以鄙俗，笑濂洛以陳冗，欲於別處構成新格，可謂奇矣。畢竟成就不過六朝之綺麗，唐季之浮靡，而失其性情之本體矣。句雖工矣，詞雖麗矣，何異侯蟲之鳴太空，而亦何益於心地安養之工，政教盛衰之機乎？（《農隱集》卷四）"
  },
  {
    "type": "poet_entry",
    "poet_name": "黃胤錫",
    "poet_background": "黃胤錫（1729-1791），字永叟，號頤齋、西溟散人、雲浦主人。歷任莊陵參奉、義盈庫奉事等職。今存《頤齋遺稿》。",
    "poems": "《次<蜀道難>》：崱崱屴屴歌亦苦。蜀道之難，難於上青天。䋫坡與羊阪，視此還夷然。憶昔金牛初噵竅，井絡表裏開雲煙。大劍小釰矗摩空，飛梁縹緲淩其巔。風颭蘚澾誰敢躡，但驚石櫃龍門遙聯連。仰看鴻濛太始之積雪，俯臨桔柏合流之長川。我欲輕身忽乎經行。十步九坐空撣援，釣藤輪幾盤，峭嶂萬重紆穹巒。伶俜跼蹐因卻立，終日啾唫竟夕歎。况乃思君君未還，依巖側足猶將攀。一曲纔去一曲來，古磴如縷穿林間。何許散花樓，恨不鏟亂山。蜀道之難，難於上青天，遊人自古皆顇顔。前進無寸退有尺，惟恐蹭蹬轉崖壁。憨熊怒兕叫相豗，百谷砰隱鳴晴雷。性命諒可虞，嗟我欲行未行畢竟何由哉！乃知真宰設崔嵬，永固鎖鑰不許輕開。皇輿若失馭，厥民陷虎豺。公孫李特毒浮巴蛇，一隅阻戈無暇蠶麻。願君記此歌，焱歘好歸家。蜀道之難，難於上青天，慎莫淹留令我嗟。（《頤齋遺稿》卷一）\n《次李白潯陽紫極宮感秋詩并小序》：自白有此作，而蘇長公步之，蓋皆四十九歲。余旣早年慕古，白首無成，偶兹秋夜，百感交集，屈指馬牛齒，適符古人，輒繼聲以志其慨。\n我懷千古人，其蹤在素竹，冥茫不可追，有時涕一掬。居然四十九，俯仰誰與獨，流光忽又秋，政此虛齋宿。行藏分已定，修短理難卜，夷庚尙可由，頻復恐迷復。中心諒自操，天壤詎翻覆，惟應抽更添，久久金丹熟。（《頤齋遺稿》卷二）"
  },
  {
    "type": "poet_entry",
    "poet_name": "李森煥",
    "poet_background": "李森煥（1729-1813），字子木，號木齋。謚號敬憲。歷任兵曹判書等職。今存《少眉山房藏》。",
    "poems": "《鳳凰臺用李白韻走草》：鳳凰臺上客登遊，鳳鳥不來空水流。楚歌有激何衰德，軒閣無徵但廢丘。插天晴翠峰峰樹，耀日澄明遠遠洲。荒榛滿地岡梧老，一舉淩風可耐愁。（《少眉山房藏》卷二）"
  },
  {
    "type": "poet_entry",
    "poet_name": "洪大容",
    "poet_background": "洪大容（1731-1783），字德保，號湛軒。實學家，“北學派”代表人物之一。歷任繕工監監役、榮川郡守等職。今存《湛軒書》。",
    "poems": "《與秋書》（節錄）：東方之詩，新羅之崔孤雲，高麗之李白雲，號爲大家。而孤雲地步優於展拓，聲調短於蒼健；白雲造語偏喜新巧，韻趣終是淺薄，都不出偏邦圈套。本國以來，如朴挹翠、盧蘇齋，俗稱東方李杜。雖然，挹翠韻格高爽而少沈渾之味，蘇齋體裁遒勁而無脫灑之氣。惟權石洲之鍊達精確，深得乎少陵餘韻，蔚然爲中葉之正宗，而高爽不及挹翠，遒勁不及蘇齋，悠揚簡澹之風，又不能不遜於國初諸人。此皆先輩定論。聞西林先生有詩學。可得題品耶？（《湛軒書外集》卷一）"
  },
  {
    "type": "poet_entry",
    "poet_name": "李種徽",
    "poet_background": "李種徽（1731-1797），字德叔，號修山、覺齋。歷任玉果縣監、公州判官等職。今存《新羅論》《東史》《修山集》等。",
    "poems": "《韻府詩彙後序》：士之有彙集，小數也。然巧者，多爲之名目，而精詳簡易，使見之者，如入都國之肆，隨所求而無不得焉。拙者，名目旣寡，而冗雜猥瑣，泮渙支離，如過三家之市，所見惟陶埴菽粟而已。是以巧者惟爲人所愛，而拙者恒爲人所厭。若《韻府詩彙》者，拙者之流也，然亦可以見嶺儒之敦厚朴陋，不以巧自待。而其卒也，亦未必不用於大矣。余嘗薄遊嶠南，行李未攜詩卷，欲覽少陵詩，謀諸邑士。爲言近有咸陽板《韻考》，而中有杜律，甚可觀。余要與買來，筆拙而字刓，紙之頭及左右板隙，列以《詩經》、杜律、《西崖樂府》，叢雜冗瑣無可言。然業已求焉，遂笑而留之。其後科塲禁挾冊，新令甚嚴，然獨許持《韻考》一冊。於是常目蠅頭之書，至欲剖腹而不可得。而吾獨手一卷，表而出之，邏卒孰視而不知其中藏四卷書。及其應製，往往收其效。當此之時，如金縉之《彙語》、祝穆之《事文》、經史集說、類苑叢寶之屬，皆束之高閣而無所用其巧，雖欲與此較其長短，而不可得矣，余於是益歎拙者之未始不爲用也。古人言“巧者，常爲拙者用”，豈虛也哉？噫，自巧者之用於世而世久不知，拙者之用，知之而亦不知其用之大。惟安於拙者，可以知其妙。余蓋拙者流也，觀於是而得安拙之方。卷始無名，爲之題曰《韻府詩彙》，且係以序，俾世之拙者，有以勸焉。（《修山集》卷二）"
  },
  {
    "type": "poet_entry",
    "poet_name": "成大中",
    "poet_background": "成大中（1732-1809），字士執，號青城、醇齋、東湖。英祖三十二年（1756）文科及第。歷任興海郡守等職。今存《青城集》。",
    "poems": "《元子才曁趙文源德洵作金剛之游歷宿弊廬與入永平觀白鷺洲用李白韻》：一溪徑駐海山游，爲有奇巖峙半流。肎許蒼屏分氣勢，獨憐黃老闢林丘。夕陽山氣偏娛客，春水桃花不辨洲。自是名區難送別，等閒雲鳥亦深愁。黃芝川廷彧故居。在鷺洲北步武許。（《青城集》卷一）\n《고래 뱃속에서 살아 나온 어부》：蔚珍屯山津氓乘舟入海，叉鰒，遇鯨，並舟而吸。氓入鯨腹，恢可容叉，盡力亂刺，鯨不耐痛，吐之，渾體皆爛蛻如白牛，無一鬚毛，年過九十而沒。天命未盡，入鯨腹而猶免也。大抵古詩言鯨皆誤，鯨特鰋之大者，無鱗無齒，杜甫所謂石鯨鱗甲，李白所謂長鯨白齒，並誤而甲尤誤。鯨雖無鱗，猶是魚族，甲則龜鱉之屬，寧可混稱耶！惟鬐鬣及呑舟，信然。《三才圖會》亦畫鯨有鱗，中國之人未見鯨者多矣。（《青城雜記》卷四）"
  },
  {
    "type": "poet_entry",
    "poet_name": "俞漢雋",
    "poet_background": "俞漢雋（1732-1811），字汝成，號著庵。英祖四十四年（1768年）文科及第。歷任金浦郡知事、三陟部侍等職。今存《自著》。",
    "poems": "《次李太白紫極宮感秋詩韻并序庚子》：李白潯陽紫極宮感秋詩，年四十九歲時作也。自其後東坡以下宋諸文士，至我朝道德文章諸老先生，皆以四十九和此詩，遂爲文苑故事。余今年亦四十九，和韻續貂，托名附驥，以示凡親戚知舊，倣此續和云爾。此序在於壬戌本，故謄付耳。\n昔者我種松，其傍吾種竹。種之豈無卉，佳實多可掬。竹以清所無，松以青也獨，永言相寄託，庶幾成歸宿。不謂四十九，頭顱遂可卜，攬物懷感傷，一日九回復。明月入南窗，寒聲瀉如覆，未來亦豈貧，更當思爛熟。（《自著》卷七）"
  },
  {
    "type": "poet_entry",
    "poet_name": "朴胤源",
    "poet_background": "朴胤源（1734-1799），字永叔，號近齋。謚號文獻。今存《近齋集》。",
    "poems": "《次李白紫極宮感秋詩》：夙昔懷功名，我髮綠如竹。詞章用心苦，嘔血日數掬。濩落竟何成，晩工求慎獨。浮雲向空散，飛鳥投林宿。明年且五十，此生已自卜。韓子稱盤谷，繚曲如往復。深恨李願愚，不去終顛覆。秋風動遠思，海田稻新熟。（《近齋集》卷二）"
  },
  {
    "type": "poet_entry",
    "poet_name": "徐浩修",
    "poet_background": "徐浩修（1736-1799），字養直，號鶴山，謚號靖憲。英祖四十一年（1765）文科及第。歷任司憲府持平、弘文舘副校理等職。參編《東國文獻備考》。今存《燕行紀》等。",
    "poems": "《六日癸未》（節錄）：晴。炊飯於邦均站，止宿於薊州。是日行七十里。○薊州，春秋山戎無終子國。秦置無終縣，屬右北平郡。漢引之。後魏改屬漁陽郡。隋大業間改縣曰漁陽，仍屬漁陽郡。唐武德初郡廢，縣屬幽州，開元間始於縣置薊州，乾元初屬河北道。遼於薊州置尙武軍，屬析津府。宋宣和間賜名廣川郡。金曰薊州漁陽縣，屬中都路。元屬大都路。明洪武初以州治漁陽縣省入，屬順天府。清因之。薊州城池，明洪武初甃以甎石，週九里三十步，高三丈五尺，廣三丈，門三，無北門。池深六尺，闊五尺。清康煕間屢加修葺。城內駐箚有薊州城守營，受節制於三屯協副將、古北口提督都司一、千摠二、把摠二、兵二百八十二名。永濟橋，在城南，跨沽河。明天順間建，萬曆間重修。通濟河橋，在城西五里，跨沙河。明宣德間嘗駐蹕於此。城內西南有獨樂寺，不知創自何代。正閣上下層，東西六楹，南北八架，扁以觀音之閣四大字，旁題太白二小字，李青蓮筆也。閣內立觀音塑像，長可七十尺，圍可數十尺。後廡北壁榻上有金身佛，曲肱而臥，覆金線錦被，或云釋迦圓寂像，或云李白醉臥像。入其室，松蔭半窗，煙消篆鑪，寒飆颯颯，透袖竦然，不可久立。（《燕行紀》卷四）"
  },
  {
    "type": "poet_entry",
    "poet_name": "鄭宗魯",
    "poet_background": "鄭宗魯（1738-1816），字士仰，號立齋。歷任光陵參奉、禁府都事等職。今存《立齋集》。",
    "poems": "《題觀兒小畫帖》其九“李白捉月”：停杯問月幾狂歌，忽見江心月更多。醉眼不知虛影落，翻身欲捉倒滄波。（《立齋集》卷六）\n《成均生員負暄堂金公行狀》（節錄）：公諱楷，字正則，姓金氏，其先安東人。（中略）公嘗註李杜詩，以正舊訛，而李則未及卒業。筆法又遒媚，自成一體云。（《立齋集文集》卷四十六）"
  },
  {
    "type": "poet_entry",
    "poet_name": "朴准源",
    "poet_background": "朴准源（1739-1807），字平叔，號錦石。其女嫁正宗，故稱“嬪父”。謚忠宣。正祖十年（1786）司馬試合格。歷任刑曹參議、御營大將、工曹參判等職。今存《錦石集》。",
    "poems": "《次李白紫極宮感秋詩并序》：紫極宮感秋，李白四十九年之作也。詞垣先達之至是年者，莫不續而和之。俞汝成裒集爲一冊，余嘗得閱於蒼下。屈指余年，尙隔數十寒暑，而居然之間，爲此歲矣。方在考工直廬，聽秋聲於窗竹，則又一紫極宮也。急索白集，支枕一讀，遂步其韻，非敢軒輊先輩，亦以自鳴其憀慄之思。詩成，寄示俞汝成，仍要尾之於諸作之下云。\n昔有蔡伯喈，能知柯亭竹。人亦有所遇，取名如手掬。所以賢俊士，高步雲路獨。秋風吹余髮，萬念始歸宿。聖朝備末宦，湖居未重卜。太僕乘天駟，考工掌陶復。蔭途亦羊腸，持心戒車覆。一拙當百能，用工懼未熟。（《錦石集》卷三）"
  },
  {
    "type": "poet_entry",
    "poet_name": "權訪",
    "poet_background": "權訪（1740-1808），字季周。正祖七年（1783）文科及第。歷任承文院副正字、宗簿主簿、昌陵令等職。今存《鶴林集》。",
    "poems": "《敬次大山先生集中韻二首并序》其一：先生文集二十七卷，刊畢於孤雲，距易簀二十有一年矣。得一件伏讀，如入海觀龍，不可包羅，真義理之淵藪，聖學之契勘，而爲冥途之指南也。小子晩始承學，旣不能卒受旨訣，乃欲區區沿泝於遺編之中，悔恨之私，死有餘責。賴天之靈，倘或因文而得其意，因其意而彷彿其進於此者，則豈非大幸，而非區區所敢必也。遂次集中數詩，以寓其感懷之萬一云爾。\n堂前濂翁蓮，堂後衛公竹。此間奉遺集，悲喜爛盈掬。恭惟百年工，戒懼而謹獨。垂帷泝閩洛，抱鉢泣禪宿。言行儒林式，存歿世運卜。山梁餘一慟，簡編空三復。庶循榘矱在，暫回車轍覆。只愁鶗鴂鳴，秭稗遽先熟。右次李白紫極宮感秋詩韻（《鶴林集》卷二）"
  },
  {
    "type": "poet_entry",
    "poet_name": "姜鼎煥",
    "poet_background": "姜鼎煥（1741-1816），字季昇。曾被選校《奎章閣講義》，宣宗賞賜其玉版丹毫。今存《典庵集》。",
    "poems": "《宮中行樂詞效李白體五首》：那知愁脈脈，常見笑微微。日煖嬌歌箑，風輕艶舞衣。芳心隨輦去，新意鬥花歸。捲箔深宮裏，不禁鷰子飛。\n閶闔春風起，佳人七寶香。折花猜蛺蝶，裁帛繡鴛鴦。恩重陪僊仗，寵專貯上房。丹心猶耿耿，隨藿向朝陽。\n佳期天上在，行樂禁中多。婕妤新春選，君王昨夜過。粧臺傳妙舞，樂府協清歌。不敢蛾眉妒，宮中總舊娥。\n玉顔天下白，朝自九重歸。珠帳葡萄結，羅裳翡翠飛。畫眉催寶鏡，晞浴進尙衣。內宴專歌舞，黃昏秉燭輝。\n天子新恩重，調眉上翠樓。柳舒鵷鷺署，花映鳳凰洲。御路鳴瓊珮，宮庭蹴錦毬。百年如此日，無事任清遊。（《典庵集》卷二）"
  },
  {
    "type": "poet_entry",
    "poet_name": "尹愭",
    "poet_background": "尹愭（1741-1826），字敬夫，號無名子。正祖十六年（1792）文科及第。歷任成均館傳殿、戶曹參議等職。今存《無名子集》。",
    "poems": "《唱榜日誌盛舉》：去年八月仁政殿，臨軒親策擢第一。今年三月仁政殿，殿試唱榜間六日。閶闔晴開詄蕩蕩，大庭刻石排品秩。日射金榜明罘罳，仙仗雷霆徐聞䟆。文東武西隨青春，嬌花嫰柳相映纈。螭頭森束御賜花，紅紙煌煌大字筆。一一頒下拜稽受，頭上懷中寵光溢。是日駕幸毓祥宮，羽林摩戛樂轇轕。乃命新恩作前隊，分列左右驅無疾。大道如砥青絲直，瑞氣蟠空紅雲霱。有聞無聲亘十里，金勒雙雙白馬囓。輝映豈緣侈相高，整暇真看師以律。倡優炫冶踏妙技，簫鼓訇殷楔鳴瑟。誰家少年卿相子，遠遠傳呼又催迭。飛上九天天笑新，駐輦進退恩遇密。傾城士女夾路觀，縱目挨陣無呵叱。山川如畫麗景遲，太平氣象囿萬物。光化門前祗謁罷，或歸或留各相率。六龍逶迤洗心臺，御幕如天在嵽嵲。榜中幾人能詩聲，呼來賡韻威顔昵。揮毫珠玉袖香煙，華牋成軸姓名列。愧無李白百篇譽，虛負賞花一宴設。只幸生逢聖明世，不世榮被衰朽質。更待明朝延英外，謝恩重醉一杯出。（《無名子集》卷二）\n《七月十六日龍山口占》：林深人靜鳥鳴幽，霽色蒼然入小樓。急雨似資秋得意，澄江解使客消愁。地仍李白黃花飮，日是蘇仙赤壁遊。安得二三同我志，攜壺乘月上漁舟。（《無名子集》卷三）\n《重九記故事》：年年九月九，佳節號重陽。鳳律名無射，龜書數有當。天高雲廓宇，木落露爲霜。璇月揚斜影，金風發暮商。物華楓又菊，農事稻兼粱。所以人遊賞，迨兹日吉良。洲鴻流遠響，杯蟻賸輕香。棗栗蒸紅餌，茱萸佩絳囊。禦寒良莫究，辟惡果誰詳。祈壽風由漢，宴寮令肇唐。蓬萊欣受橘，桑落詑綏羌。戱馬臺空曠，商飈館杳茫。登高成習俗，爲客望家鄕。李白龍山飮，杜鵑鶴寺粧。嘉忘烏帽落，陶喜白衣忙。南主金盤侈，宋朝玉醴將。詩籌鶴樓敞，雲幕樂園張。髮短愁芸叟，山危淚草堂。王郞千首燦，崔氏兩峰蒼。陳憶西風冷，韓誇晩節臧。賜書勤魏帝，度厄驗長房。舊摘期搖蕩，遙臨引故常。吟傳有美會，燕想蔣陵岡。壯志推明允，天才愧子章。捲簾人似瘦，窺閤客追傷。可耐無錢對，秪要有酒嘗。牛山淚太俗，糕字題何妨。百過終朝好，數枝滿鬢芳。酒酣人衣袷，野濶穡登塲。插朵行隨衆，整冠笑倩傍。花開時即是，月改興還長。可厭疏風逼，况逢冷雨滂。妙詞聞伯可，好句憶潘郞。從古多吟醉，于今亦放狂。自憐千丈白，忍負幾叢黃。縱乏驚人語，且傾對客觴。（《無名子集》卷三）\n《答人論文書》：僕才魯性懶，其於學問文章，蓋有志而未能，故不敢爲强所不能。誇衒求知之計，人亦不以此待之。間嘗見人有以此等說相爭難者，辨說自若而不顧，僕亦羞赧俛首，其無所有可知已。今足下辱與之書，乃及於文章，豈足下實不知僕之本不足備數於論說，而以高明之見，欲採愚者之一得耶？抑知之而姑爲是以誘出其狂妄，聊博一粲耶？由前則僕所謂千慮而無一得者也，由後則足下何爲而故發人之醜拙，以作嗤笑之資也？雖然，足下旣有言，而僕不答則非禮也。請先言欿愧之由，後復來書之意，可乎？僕幼傳家庭之訓，竊有意於聖人之學，而家貧親老，生計蕩然。顧質弱善病，旣不能躬耕以食力，短於才幹，又無以通功而易事，乃爲祿仕之計，而非科目則無由得之。於是屈首爲功令業，以決得失於一夫之目，而荏苒歲月，仍成枯落。老竊一第，精消意索，雖霑寸祿，乍得旋失，已抱風樹之痛，遂迫崦嵫之景。第一等工夫已矣無論，至於文章小技，亦未免日暮道遠，每一思惟，只有歎息流涕而已。以故雖或尋溫舊業，時以詩文自遣，亦不過自警而示子孫耳，未嘗輒以示人。人之見之者，蓋絶無而僅有，不知何許好事者，乃有雌黃於其間哉？來敎以爲人以僕之文爲科文，非古文法。僕是半生業科文者也，烏得免科文乎？今以科文律之以古文，則是猶責僬僥以不能如防風氏也；欲使棄科文而强效古文，則是猶壽陵子之學步於邯鄲也，豈不誤乎？然文則一也，夫豈有科文古文之別乎？但科文則稍加粉飾，務爲新巧，要以悅於俗眼，故不能無大小慙焉耳矣。若其照襯起伏之法，鼓舞波瀾之變，則在乎作者工拙之如何云爾，未見其塗轍之迥殊也。今歷考古作者文章，何嘗外此而別有所謂古文法耶？嘗見今世之爲古文者，類多點綴希世之字句，鋪張虛喝之氣勢，或於一句之內意義未暢，或於全篇之中脈絡不貫，未知古文之法直如此而已乎？聞諸吾夫子曰：辭達而已矣。夫而已矣者，盡於斯而無他之辭也。以此言之，一達字足以盡爲文之妙矣。不然，則夫子之詔之也，必如禮之三百三千，樂之翕純皦繹，兼稱而備敎，豈若是蔽之以一言，斷之以無他乎？是故夫子之文皆平易明白，絶無艱險幽晦之意；朱子之文亦然，而自然有曲暢旁通之妙。愚則以爲欲爲古文，當學此而不當學彼也。今之論者輒曰：此左也，此莊也，此班、馬也。彼達而已者，非文章也。文章自有文章家體格，轉相慕效，高自標榜，有若見識之特出，手段之自別。及其評人之文，則初無胸眼之透瀅，只隨名稱之隆庳。於其所畏待者，則曰此古文法也；於其所不數者，則曰此不過科文也。而夷考其實，則蓋未知何如爲古文，何如爲科文者也，是則可歎！昔梁人張率爲詩示虞訥詆之，率更以所爲詩託云沈約作，訥乃句句稱嗟。今之盲於文而耳於名，皆訥之類也。今以僕之文爲科文者，乃著題善形之語，而曾不的指其字句之疵纇，意趣之疏陋，只泛稱而謾斥者，抑又何也？無乃置之於不足數之一邊，而無容題品瑕病，指敎冥倀耶？此不可以服人之心也。嗚呼！文以世降，昔人所論，今讀《尙書》五十篇之內，典、謨以下，漸不及典、謨，至其末終諸篇，又不知落下幾層，此自然之理，必然之勢也。至於秦、漢，則猶有古意，而唐不如漢，宋不如唐，宋則理勝而辭暢。語其體格之高古，則雖曰不及於前，語其達，則不害爲聖人之徒也。且世稱唐宋八大家，而歐、蘇終遜於韓、柳。以三蘇言之，大蘇不如老蘇，小蘇不如大蘇，而曾、王則又不及矣。文章之係於世代，有如是夫！至於明文，則本源與氣力無一可恃，徒以生新奇巧，不染俗陋爲事，焦心極力，務道人所不道，自以爲高掩前人。而細觀之，則其體尖碎，其音噍輕，若俊俏而實痿弱，若老鍊而實浮虛，其於古文，不翅若紫之於朱，鄕原之於德也，何足取哉！近世有一文人，謂文以世高，至於明而無以加，以故其所著述，率皆攟拾明人之遺唾，而其所爲言，亦是必欲道人所不道之意也，甚可笑，亦可哀也！我東雖僻在一隅，早被父師之敎，其爲俗尙禮義，其爲文理暢而意真，文從而字順，觀於《東文選》，殆不讓於唐、宋之儒。降至近代，始有幽險戛澁之體，使人目眩而口呿，陳商之三四讀，尙不能通曉者。不幸近之，良以自己胸中無煙波萬里，乃欲以行潦汙渠，作曲池迂瀑，以爲驚人之資耳。文之爲文，豈亶使然乎哉！僕貧無書籍，平生所看讀者，不過經書、《史記》及外書之易求者而已，初無奇文僻書之泛濫涉獵。故其所以用工者，本之於聖經賢傳，博之於歷代史蹟及表著之外書，反而約之於經傳。而經傳之中，切要喫緊者，又莫如四子，故尤致力於四子。而四子之中，終始得力者，又在於《論語》一部。竊嘗以爲諸經雖皆聖人之言，而《論語》爲尤切；經書雖皆朱子之註，而《論語集註》爲尤高。辭約而明，意切而包，真所謂增一字不得，減一字不得，換一字不得者也。雖童習白紛，卒無所得，而大抵至今受用者皆是也，而以之爲大小科文者亦皆是也。以古文之眼而觀之，誠有不免於科文之譏者，而僕則以爲寧爲科文，不爲今人所爲古文也。來敎又言：人以爲僕之詩長於模寫而短於色響。夫色響尙矣，固不可擬議於如僕者，而至於模寫，苟能依稀髣髴，則亦詩之一道，又何可與論於不能詩者哉？噫！爲此言者，其果真知色響與模寫之爲甚麽物事乎？夫詩莫尙於三百篇，而有逼真之模寫，自然之色響，諷誦反復之間，足以感發懲創，則此之謂詩之正道宗脈。而要皆出於性情，因於時世，故又不能無正變之別。夫子曰：“詩可以觀”，豈不信哉？降至漢魏，雖不敢望三代，而有蒼古，有艶雅，往往多比興深遠，望之而不可見，聽之而不可窮者，此則《三百》後稍有古道者也。至於李唐，色響極盛，反有太露之嫌。而山東杜曲，高步千秋。李則天才飄逸，杜則元氣磅礴，人之以仙聖稱之者，儘不溢矣。中晩以後，尤尙模寫，而格調反下。宋則雖理勝，而色響則不可比唐。明則雖大言不怍，嘔出心肝，而終有盛飾婢子，異乎夫人之歎。此則世代使然也。今人氣力、精神、才局，其不及於古人遠矣。至於詩文，何獨不然？世之人强欲以膚淺之才，鹵莾之學，一朝跨軼前古，非愚則妄也。且今之爲詩者，必就杜集中拾取爐礦零金以聯綴之，而故作老健古樸之態以迷籠之，遂自以爲吾乃杜也。從而推詡之者，亦曰此杜也。轉相高尙，互爲題評，吾未知今之世一何杜之多也。僕嘗聞人有負文名、歷文任者，於衆會中語詩文之高下，談論風生，傍若無人。因指屏風之書杜律者曰：“此亦可謂詩乎？必是明人所作也。”知者皆齒冷。世之論者，皆此類也。蓋詩於百文中尤難工焉，苟非天才與篤工，則不可易而及也。嘗觀東人文集，文則概未有不成文理者，而至於詩，則類皆不厭人心，若是乎詩之難也。僕姿旣鈍滯，性又疏略，雖於科詩，亦不能工。至於詞律，則又未嘗劌心鉥目，務得梁楚之聲。故雖或境與心會，思以事觸，偶爾成篇，而率皆隨意而占，據實而道，自以爲排遣諷詠之餘，粗有言外不盡底意，見之者未必礙眼，言之者足以無罪而已，烏可謂模寫，亦安敢望所謂色響哉！人之以是責之者，殆無異於聽樵謳漁歌，而謂不合於黃鍾大呂也。僕本未嘗求名，亦未嘗以此成癖，若干蕪拙之辭，聊以投諸塵篋，要令後承知乃父乃祖之以文爲業，且庶幾或得而因跡見志，由影想形，則勝似一幅寫真之依稀於七分。又或憑其規模，而思所以體認，善其警飭，而思所以遵守，則又遠過乎滿籯之遺。假令有昔之人無聞知之歎，苟不至於大狂悖，亦應青氊儲之，而不至於焚棄。其所以爲計者，不過如斯而已，在他人何足掛齒牙而費月朝哉！是故於足下之所論列訂質者，並不敢强所不知，一一仰答，而只於刺僕之語，略有所云云，以致恧謝之意，足下其恕諒之。嗚呼！詩文之亡，莫近日若，雖使能者出，自以爲得之，苟非名位尊而友黨盛者，天下後世孰以爲有無於其間哉！然文章，公物也，幸而有超世之才，磨杵之工，能如韓子起八代之衰，則雖舉世推之不加尊，舉世嗤之不加損。不然，則雖適適然自得，未必不爲傍觀者所笑，所謂自有定價者也。足下又何必切切然悲之，恤恤焉憂之乎！然觀足下之所以爲言者，則足下其有志於斯者也。足下其勉在我者，毋患在人者。（《無名子集》卷五）\n《策題十九條》之十九：問，韓昌黎曰：物不得其平則鳴。然則凡物之鳴，皆由於不平而然歟？天裂而有聲如雷，地震而省垣皆倒，出於何代何書？而天地亦有何不平之事歟？風至而萬竅怒號，雷出而虩虩有聲，是亦不平而鳴者歟？無情者草木而撓之則鳴，至頑者金石，而假之以鳴，烏在其無情至頑歟？春則鳥鳴之，秋則蟲鳴之，其所不平者，可詳言歟？其於人也亦然。太康無道，而五子歌以鳴；管、蔡流言，而周公詩以鳴。非歌詩，則無以舒其不平之氣歟？孔子以木鐸鳴，老聃以道德鳴，不平者何事，而其鳴同歟？屈原行吟而鳴於楚，賈誼賦鵩而鳴於漢，皆可聞其不平之由歟？先二子鳴者誰歟？詠兩鳥鳴者誰歟？驚人鳴、堅白鳴、雄劍鳴、瓦釜鳴，亦可歷舉其事而言其所由歟？高吟梁甫，孔明鳴其志；長歌正氣，文山鳴其氣。二人之鳴，果無愧於古之善鳴者歟？子長、孟堅以文鳴，李白、杜甫以詩鳴，東京諸公以節義鳴，宋室羣賢以道學鳴，兹皆各以其術鳴，而其中最善鳴者誰歟？恭惟我朝聖後在上，賢臣在下，物得其所，人得其志，宜無不平之憂。而試以近日事言之：乾文告警，風雷不時而鳴；坤道不寧，山岳震盪而鳴；饑饉薦臻，溝壑有顛連之號；賦役煩重，閭裏有愁嘆之聲；臺諫乏謇諤之風，而不鳴其直；草野有遺逸之賢，而不鳴其才。何其不平之多，而善鳴之未聞歟？何以則物各得其平，舉入太和之域，而無不平之鳴歟？諸生必有和其聲，而鳴國家之盛者，其各悉陳。（《無名子集》卷九）\n《讀書隨筆》：人孰無父母，而孝者蓋尠。孝固不可人人責之，而能不失平平底道理者亦難，甚至於悖理乖常者多。兹曷故焉？良由於父兄之不嚴，訓習之亡素，而世敎不明，各自行其私意焉耳。第以疏節最易行者而言之。夫子有言曰：“父母在，不遠遊，遊必有方。”朱子釋之曰：“遠遊，則去親遠而爲日久，定省曠而音問疏，不惟己之思親不置，亦恐親之念我不忘也。遊必有方，如已告雲之東，則不敢更適西，欲親必知己之所在而無憂，召己則必至而無失也。”此固以父母之心爲心者，而亦非難行之事也。余觀人家子弟，至於此等事，亦未有能無違者。欲遠遊則遠遊，欲出入則不告不面，東西南北，惟其所適，使其親不知其處，雖有急而欲召之，何可得也？雖有暴疾猝傷，何由尋之？只來於來時而已。以故雖其親老無力，不顧侍側之無人，不恤疾病之難度，倐往忽來，或至經宿累日者比比焉。有事而不服其勞，有客而莫應其呼，出入而問其何往，則只答曰唯；言語而問其何事，則亦答曰唯。有所參涉，則頗有顰苦之色；有所論難，則顯加咈激之狀。其意以爲我自出入，何所干而問之？我自行事，何所知而預之？老人則只當食之而食，衣之而衣，閉口勿細言，終日守一室而已。其親欲有出入，則又力止之，外若愛護，而實不欲其出戶。此蓋由於其親之不足見重，而其於違子道則不翅萬萬里矣。此猶如此，又何望其難於此者乎？了翁曰：彼臣弑其君，子弑其父，常始於見其有不是處耳。夫以其親爲無聞知，而任自出入，任自作用，以爲我行我意，田舍翁何足有無也云爾，則非特見其有不是處而已，其弊必至於傷而不知其何由，病而不知其何症，死而不知其何時，是亦可謂有子乎？究其始，則孟子所謂不行於妻子者；而推其末，則實有無窮難言之不祥矣。故余嘗以爲親雖凡庸，其子則知之以聖人；親雖苛細，其子則聽之以法言；其文雖不猶人，其子則視之以文章，然後方可免於李嶠之無兒矣。噫！苟使才智如武侯，則瞻、尙輩何敢侮之？文章如李、杜、韓、蘇，則禽文、昶過輩何敢輕之？富貴而致公卿，豐錢糓，則又何敢忽之？清斯濯纓，濁斯濯足，皆自取之也。然爲爲人子者竊重之，聊書以爲戒，見之者尙亦知警而毋怒。（《無名子集》卷十）\n《峽裏閒話》其一“古人有識才之眼”：古人有識才之眼，有憐才之心，有容才之量。故苟有其才，則有眼者識之，有心者憐之，有量者容之。是故左思賦三都，陸機曰：有傖父欲賦三都，須其成，當覆酒甕。及賦出，遂輟筆，競相傳寫，洛陽紙貴。楊雄著《太玄》，或嘲以玄尙白，秖足覆瓿，獨桓譚以爲必傳。班固典校秘書，以著述爲業，或譏以無功，范曄謂比良遷、董，兼麗卿、雲。庾闡作《楊都賦》，人競寫之，都下紙爲貴。劉孝綽每作一篇，朝成暮徧，好事者咸誦之，流聞河朔，亭院柱壁，莫不題之。賀知章見李白詩，呼爲謫仙，金龜換酒。謝尙聞袁宏秋夜詠詩聲，大相賞得。張翰聞賀循船中彈琴，就語同載而行。岑參每一篇絶筆，人人傳寫，雖戎狄蠻貊，無不吟習。李益每一篇成，樂工爭以賂求之，被絃歌，供奉天子，其《征人》、《早行》等篇，天下皆施之圖畫。王維愛孟浩然吟哦風度，繪畫以玩之。李洞慕賈島詩名，鑄像以師之。白居易爲詩，人爭傳之，雞林賈售其國相，率篇易一金。柳子厚得韓退之文，以薔薇露浣手，然後讀之。白樂天推劉禹錫爲詩豪。蘇味道見宋璟《梅花賦》稱歎，列於文人之首。顧况讀樂天芳草詩，歎曰：“吾謂斯文遂絶，今得子矣。”以昌黎之文章，不但推李、杜萬丈光焰，其於孟東野、柳子厚、樊宗師、李翺、張籍之流，稱許不已。以人君言之，漢武帝讀相如《子虛賦》曰：“朕不得與此人同時。”魏文帝募天下上孔融文章者，賞以金帛。宋太宗聞學士楊徽之名，選十聯書御屏間。徽宗見陳簡齋墨梅臯字韻詩，亟命召對，有見晩之歎。如此之類，不可勝記，皆有眼有心有量之致也。若夫以才被人傾軋者，亦其命也。潘岳才名冠世，爲衆所嫉，棲遲十年。令狐綯以張祐詩三百篇薦於朝，元稹曰：“雕蟲小巧，若奬拔太過，傷陛下風敎。”穆宗頷之，寂寞而歸。玄宗曰：“嚴挺之安在？其才可用。”李林甫紿使稱疾，帝恨叱之。杜子美有才見忌之嘆，蘇子瞻遭坐詩案之禍。至若楊廣誅殺，以快其猜忌之心，又何責於憐才容才乎？又若唐文宗見李義甫不借一枝棲之詩，則曰：“將全樹借汝。”玄宗聞孟浩然“不才明主棄”之句，則曰：“卿自不求仕，朕未嘗棄卿。”命放歸南山。見薛令之盤中“苜蓿長闌干”之句，則曰：“若嫌松桂寒，任逐桑榆暖。”乃謝病歸。其以詩自歎則一也。而或遇或不遇，庸詎非命耶？今之世則無識才之眼，而只有抉摘字句之眼；無憐才之心，而只有猜克勝己之心。必欲湊會擠陷而後已，又安有容才之量乎？阮裕謂非但能言人不可得，索解人亦不可得。誠哉斯言！（《無名子集》卷十三）"
  },
  {
    "type": "poet_entry",
    "poet_name": "李德懋",
    "poet_background": "李德懋（1741-1793），字懋官，初字明叔，完山人。號青莊舘，一號蟬橘堂、炯庵、端坐軒、注蟲魚齋、學草木堂、香草園、槑宕，晚號雅亭。歷任外閣檢書官、文院吏文學官、奎章閣檢書官等職。和朴齊家、柳得恭、李書九合稱為“漢學四家”。今存《青莊舘全書》。",
    "poems": "《無題》：欲將學海淬文鋒，李杜指揮似轉蓬。物色雖饒今世用，辭華其奈古人同。未逢禪寺磨針媼，難厭騷壇建幟翁。颯爽精神唯一句，閒吟中散送飛鴻。（《青莊館全書》卷一）\n《奉贈書記遜菴元丈重舉隨副使之日本并序》：恭惟先生，耿介出塵之姿，英明振占之想。歌悽白石，增激烈而叶商；氣欝青霞，積崢嶸而于斗。鳥習蛾述，山簣高而成功；蟬腹龜膓，巷簞空而樂道。工三餘而辛苦，幾對國子之盤塩；官八品而蹉跎，那戀倉氏之斗粟。靄靄春雲之詩態，滾滾秋江之筆頭。大讀明燈，灑憤淚於邃古；高歌彈劍，亘秋色於遙空。有志四方，子長之壯觀可繼；尙友千古，仲連之高風欲攀。宇宙間幾箇騷人，東南隅萬里孤島。龍年蛇月，八路之生民無遺；玄僧清酋，九世之深讎難忘。何幸猴精之宗族顛覆，所以鰈域之使價頻繁。揚眉登玳瑁筵，奇男之壯圖，堪笑低頭人，入芙蓉幕，夫子之雅操。可知雜處龍蛇，憑文章而華國；可行蠻貊，服忠信而交隣。暮年著從事之衫，英氣邁邁；秋風拄參軍之笏，疏鬂翛翛。揮刃無全牛，霍屠龍而文氣肆；讀書過半，豹歘倚馬而筆意長。雪鯨噴濤，辨風色於竿羽；全鷄喔日，報水程於郵籤。泊紅船於赤關，銀闕縹緲；望海門於江戶，蜃樓虛無。髹舟虹騰，龍編島氓，磨秦劍於銷後；蠟窗日午，橘戶蠻童，讀周書於焚前。颯爽星眸，宋帝之鷹障無；冷暖玉子，唐臣之棊圖依然。碧城荷香，秘詩境於月色；凈界奎彩，施佛願於日光。放雙鷴於中流，尹東里之歸舟瀟灑；沉特牲於積水，黃秋浦之落旄飄搖。擎金軸而催詩，卉袍之夷官簇簇；按錦瑟而翻曲，花鬟之蠻娘娉娉。秦夢鄒談，洪老之句語飄逸；石瘡山答，成翁之詩思清新。水宿風湌，祝徒切於安穩；梅酸蘗苦，淚不灑於別離。德懋思空湛於玄文，夢難通於色筆。遲仲宣之先謁，敢望中郞倒屣之迎；異長吉之夙成，那堪吏部聯騎之訪。紫芝眉宇，粗效房太尉之賞譽；青蓮才思，猥蒙賀秘監之奬詡。巴山聽雨，話剪燭於何時；梁州計程，悵折花於它日。聊將贐行之語，庸副加餐之誠。癸未曝衣節。\n文章能驅人，催登萬里船。長風拂青衫，一笑澹無牽。世人皆榮之，書記看如仙。書記那可好，吾意悽獨憐。夫子平生心，守拙老草玄。寥哉五千卷，只辨娵隅篇。莫將呻吟得，意氣高於天。只可强意吟，恒自兒戱然。先生若區區，誰謂先生賢。兹行無所獲，金珠睨如捐。百年辦壯遊，欲畧扶桑巔。秦童泛餘水，浩淼碧無邊。翠蜃噓樓矗，文焰歘相連。大帆如垂雲，東月當頭圓。島俗多狙詐，外面待朝鮮。揖讓陞降際，忠信當勉旃。我淚欲汪汪，莫說壬辰年。（《青莊館全書》卷二）\n《管子虛傳》：管氏出自淇澳。子虛字名擇籜。其先有隱於嶰谷者，黃帝使伶倫拔擢之，製黃鍾之律。其子孫茁盛，林林叢叢，散處于海內者，難以枚舉。中葉遷於渭川者，頗有清德。孤竹君最拔萃，是生子虛者。子虛茁芽秀苗，有龍腰犀角之姿。孤竹稱之曰：此管氏之青琅玕也。虛心潔外，得一貫之道，窺夫子之墻。嘗爲嵇康等七賢，李白等六逸。主人蓋取諸雅，蘇子瘠俗之喻，袁尹率爾之訪，王子猷之不可一日無此君之語，皆粲人牙頰也。同時有生成翕者，聞子虛之風，忘肉味而語之曰：子豈非固而樹德者耶？虛而無心者耶？貞而有節者耶？傲雪之丈夫，淩霜之處士，吾皆得而培植之，何見君獨晩也？是時，黃帝陛下鑄煕皥之治，施雨露之澤，庭枯祥桑，堦榮瑞蓂，月建青陽，盛德在木。乃親率三槐九棘，迎春於東郊，下詔求林下之賢，曰：朕自即位，雖有花之王、草之帝獻媚於前，不足以資朕德。昨夢東君賫予一箇臣，娟娟之姿，宛在朕目中。爰命文與可繪厥像，使占夢卜之。占曰：不剛不柔，虛中堅外，古人之風，君子之節。其當出仕，有真哉之操歟？今以像旁求於野，有能進之如茅，斯拔以助涼德，爰以好爵縻之。生成，以管生應之曰：山野臣擇，孤介之士也。今若簡拔此子，旣霑雨露，庶不與草木同腐。偃草上之仁風，資蒲蘆之敏政，臣亦榮於蟠木之薦。淇澳之詩其德詠，荊楊之貢其用著。仰之彌高，鑽之彌堅。又感皇英之烈，孟宗之孝，萊公之忠，足以副陛下詔矣。書奏，上大悅。五月十有三日，輦入上林，簣上成壇，延以爲賓。子虛見上，植立不拜，左右向風而前，使之拜。上以手揮之曰：勿前勿拜，對此子可除胸中棘三斗矣。仍命曰：朕結此芳隣，有使莨莠蕭艾蘖牙其間者，朕當斬伐焉。於是封其族渭川千畒與千戶侯等。上每於月夜，與諸王訪之，見子虛諸子錦綳豹文，峋峋而立，顧諸王而嘆曰：父子兄弟當如此也。有子八人：曰筆，曰箭，曰簫，曰籩，曰簡，曰竿，曰筇，曰簾。生成嘗言，昔有荀筍氏八龍，此可謂管氏八龍。仍稱之曰：筆短小穎銳，可作黑頭中書，但戒其夭折。箭奮發忘返，鋒穎太露，可戒其摧挫。簫協和神人，音律是究，可進于帝庭。籩欽于祭祀，粢盛是飭，爲世之器任者乎。簡長在石室蘭臺，古今之治亂可考也。竿長身猗猗，老於江湖，遯世而無憫者乎。筇隱遯者流，老成人是求，周流四方之相乎。簾博施之資，卷舒推移，禮防自持者也。後皆如符節之合。亦有一女，疏通暢豁，貌如其心，封郸春縣，夫人甚有寵，從上甘泉宮避暑。已而上頗厭其節目之促數，仍爲皮湯婆所妬。有班扇之怨，降夫人號，命曰青奴，限明年五月棄置，以待其悔過更收用云。管子有蠧心之疾，枯槁而卒，享六十歲。\n贊曰：余嘗聞子虛之側鳳凰降，味其有實德也。管本竹氏，其仕於舜者改姓管。管字竹下官，志其始官也。其苗裔世世封渭川，高人韻士，至今皆願一交。五霸時，有支孫夷吾者，以詐術佐桓公，君子惜其忝家風。漢末有寧者，不仕魏，猶有遺風餘韻，非生成翁扶植之恩，豈如是卓乎！後以薦管之功，拜爲大司命。（《青莊館全書》卷四）\n《落木庵丈人喻余詩以清廟之瑟齋房之芝爲詩贈之不勝愧感步其韻以上》：丈丈知吾本色詩，爲憐能不染於時。慧非白也緣金粟，榮甚房公奬紫芝。水月鏡花元未耳，蛇神牛鬼詎如之。縱然自被新評騭，願爇心香喚做師。（《青莊館全書》卷十）\n《論詩絶句有懷篠飮雨村蘭坨薑山泠齋楚亭》其二：蜀産伊來足勝流，楊雲太白亦君儔。命辭真得詩人意，卉木禽蟲筆底收。\n其七：各夢無干共一牀，人非甫白代非唐。吾詩自信如吾面，依樣衣冠笑郭郞。（《青莊館全書》卷十一）\n《戱次前韻》：東阡纔過又南皋，驢背騷人野興高。客子無錢羞罄槖，誰家有酒聽鳴槽。那令李白成三影，秖見楊朱惜一毛。頓飯朝晡風味短，青山不語笑君曹。（《青莊館全書》卷十一）\n《七夕後二日羅朱溪李京山漢鎭李麝泉飮青城直廬》：不厭尋君日一回，岧嶤蓬閣紫城隈。欹斜放縱蘇黃筆，跌宕淋漓李白杯。遠鷺偏明疏雨止，羣蟬忽急夕暉來。波斯桃樹如人老，花實年年結又開。雙星佳節昨宵回，曉雨猶痕碧漢隈。雲子白抄芳草碗，珍珠紅滴淺荷杯。直廬還勝班荊話，詩社爭誇御李來。皂蓋胡爲京洛戀，非君懷抱向誰開？（《青莊館全書》卷十二）\n《飮中八仙圖序》（節錄）：圖凡八幀，皆飮者也。第一，道人裝眉聳而目光照地，頹然坐馬背，巾袂拂拂，如風中峭帆，鬅頭蠻奴，左提壺，右攀鐙，仰面諦視，不勝憂恐，馬亦淩兢，爲之乍步。（中略）嗚呼！八人者，皆唐之賢公卿、名士大夫，草浲布衣，名行藝能，灼然俱可觀，或遇焉而不終，或沒齒而不遇，如之何不托之飮，以按其磈磊不平之氣也哉！故遇焉而業嗜飮者，不足勸也；至若使之不遇焉而業嗜飮者，亦可戒也。惜乎明皇之智，不及於此。杜甫之世，飮者不止八人，獨於八人稱之曰仙，可哉？超然輕舉之謂仙，蓋譏衆人之傝䢇而徒飮焉。作此圖者，其可與言杜甫之詩也歟！臣謹序。（《青莊館全書》卷二十）\n《詩觀小傳 壬子夏。命閣臣。選諸體詩。自古逸以及漢魏六朝，唐，宋，元，明諸家。命曰詩觀。仍分撰詩人小傳。以唐，宋，明三代。屬之公。》：\n[李白]\n李白字太白，成紀人。十歲通詩書，隱岷山。天寶初，至長安，賀知章見其文，歎曰：“子謫仙人也。”言於明皇，召見金鑾殿，奏頌一篇，帝親爲調羹。供奉翰林，嘗侍帝醉，帝命高力士脫靴，力士摘其詩激楊貴妃，帝賜金放還。永王璘辟爲僚佐，璘敗，長流夜郞，會赦得還，卒。白天才縱逸，軼蕩人羣，上薄曹、劉，下淩沈、鮑，如無法度，從容於法度之中，蓋聖於諸者也。有集十三卷。\n[杜甫]\n杜甫字子美，號高齋，襄陽人，審言孫也。天寶初，應進士不第。後獻三大禮賦，明皇奇之，授兵曹參軍。肅宗即位，甫自賊中赴行在，拜左拾遺。坐救房琯，爲華州司功參軍，召補京兆功曹，道阻不赴。往依嚴武於成都，武奏爲功部員外郞。武卒，之東蜀依高適。旣至，適卒，扁舟下峽，寓來陽縣，令饋牛炙，大醉而卒。與李白齊名，渾涵汪茫，千彙萬狀，兼古今而有之。善陳時事，律切精深，至千言不少衰，世號詩史。有集十六卷。（《青莊館全書》卷二十四）\n《穉川談藝》：余內弟朴宗山穉川，談藝精到，頗具慧眼，嘗評余論詩絶句：各夢無干共一牀，人非甫白代非唐。吾詩自信如吾面，依㨾衣冠笑郭郞。曰：兄自論雖如此，而讀兄全集，何嘗一字非古，蓋悟得今猶古、古猶今之妙。解杜子美論詩云：不薄今人愛古人。活活脫脫，詩家之要訣，藝苑之公案，兄詩庶幾得此。余曰：不惟詩然也，如聖學經義，一切泥滯，則不爲子美之所笑幾希。（《青莊館全書》卷三十二）\n《林惟正集句》：高麗林惟正，工於集句，有百家衣集，如花非識面迎人笑，齊己。艸不知名隨意生，李商隱。能歌姹女顔如玉，李宣。愛酒山翁醉似泥，歐陽脩。嶺上晴雲披絮帽，蘇軾。水中明月臥浮圖，仝上。勸君更進一杯酒，王維。與爾同銷萬古愁，李白。皆如天衣無縫。柳泰齋曰：集句，荊公所難，近世林祭酒惟正、崔先生報鈞皆能之。我國文籍鮮少，林、崔所集，多有不見不聞之人，此甚可疑。（《青莊館全書》卷三十三）\n《李春卿》：李奎報，字春卿，號白雲居士，黃驪人。九歲能屬文，高麗明宗朝登第，後附崔忠獻，拜翰林，在誥院十九年，官至太尉。爲詩文頃刻百篇，汪洋大肆，自名唐白，時人目之曰：走筆李唐白，年十四，籍文憲公徒，每夏課刻燭占韻，名曰急作。春卿連爲榜頭，同輩皆不及。然詩苦無警切之趣，粗率散漫，名不副實，惟其敏速富贍，故人皆畏之。生時固可畏，死後不足觀。嘗評古人詩，以梅聖俞爲不佳，“池塘生春草”爲非警語，而以徐凝瀑布詩爲妙製，則其詩性之下劣可知也。成慵齋俔以爲能捭闔而不斂，我則苦不見其捭闔。善乎農岩先生之言曰：近見壺谷所編箕雅，稱李奎報文章爲東國之冠。余意此論殊不然，其學識鄙陋，氣象庸下，格卑而調雜，語瑣而意淺。試拈其數句，如滿院松篁僧富貴，一江煙月寺風流，竹根迸地龍腰曲，蕉葉當窗鳳尾長，湖平巧印當心月，浦闊貪吞入口潮，此等皆人所膾炙以爲奇警者。而自今觀之，殆同村學童所習百聯鈔句，至今三四百年，猶不敢置異議於其間，誠所未解。農岩此評，快洗從前之陋，可謂卓越千古。余嘗讀李相國集，有詩：滔滔渀渀只生時，身後何煩禍棗梨。真箇白雲村學究，竹龍蕉鳳一何痴。農岩先生見此，亦應頷可也。春卿見其子涵編詩文，題其後曰：常恐身先草木枯，區區詩卷不如無。茫然千載還知否，姓李人生東海隅。春卿詩名藉甚當世，至於今其名不泯，而亦載於中國詩選。生時猶慮後世之不傳，况不如春卿者乎！亦或有詩勝春卿十倍者，湮沒無傳，讀此詩，寧不氣短？汗漫支離中，只有一絶句堪入選。夏日詩：輕衫小簟臥風櫺，夢斷啼鶯三兩聲。密葉翳花春後在，薄雲漏日雨中明。（《青莊館全書》卷三十三）\n《李虞裳》（節錄）：李彥瑱，一自名湘藻，字虞裳，譯官也。性慧悟，博極羣書，聰記絶世。（中略）虞裳嘗自題盡像曰：供奉白鄴侯泌，合鐵拐爲滄起。古詩人、古山人、古仙人，皆姓李，滄起其自號也。（《青莊館全書》卷三十四）\n《鄭鷓鴣學黃鶴樓》：金聖嘆詩語曰：“鄭谷‘石城昔爲莫愁鄕，莫愁魂散石城荒。江人依舊棹舴艋，江岸還是飛鴛鴦’之詩，千古人只知李青蓮欲學《黃鶴樓》，何曾知鄭鷓鴣曾學《黃鶴樓》耶？人生世間，前浪自滅，後浪自起，有何古人純是？今人。只如‘舴艋’‘鴛鴦’，明是一場扯澹，而彼牛山猶有揮淚之老翁，此亦甚爲不遠時務也。”聖嘆慧眼，不獨知詩，洞觀閻浮，令人每每灑落快絶。（《青莊館全書》卷三十四）\n《李雨村》：李雨村調元，字羹堂，一字秔塘，四川羅江人，雍正甲寅十二月初五日生。父化楠，官至北路掌印同知府。羹堂，乾隆癸未進士，見官吏部考功司員外郞兼文選司事，僦屋居燕京順城門外。丁酉春，柳琴彈素隨謝恩使入燕。彈素，奇士也，欲一交天下文章博洽之士。嘗於端門外見羹堂，儀容甚閒雅，直持其襟請交，遂畫塼書其姓名及字。羹堂一見投契，稱其名字之甚奇。彈素屢造其室，諄諄善接人，呈露心素，有長者風。見彈素兄子得恭惠風別詩，大加稱賞，臨別贈以詩曰：有客飛乘過海車，玄談天外乍逢初。自言不學張津老，絳帕蒙頭讀道書。案自註。幾何主人。公自號也。喜天文句股之學故云。平生皮裏有陽秋，時抱虞卿著述愁。誰把詩名傳海外，看雲樓集客來求。長衫廣袖九衢喧，避怪多蒙暫駐軒。他日寄書傳小阮，有詩付雁與吾看。天寒風勁撲窗紗，佳客論心細煑茶。日暮歸懷留不得，惟將明月托天涯。仍餽其廣東主考時所作粵東皇華集及松下看書小照。嗟乎！中國人之於友朋交際，情真語摯，有如此者。羹堂家在羅江之雲龍山下，名其園曰醒園。池塘竹樹，葱蒨幽深，下臨潺江，爲一縣之勝。栖栖軟紅，每有飄然霞舉之想，作憶醒園詩以見其志，曰：車家山下老農夫，走上長安十二衢。昨夜鄕愁眠不得，呼燈起看醒園圖。煩惱詩人二月天，長安買酒日高眠。不須怪我朝參懶，夢裏醒園祗枕邊。故山茅屋傍雲龍，欲寄新詩再拆封。寄語兒童牆角外，明年添種幾株松。中書舍人顧星橋宗泰題皇華集曰：羅江才子今詞客，玉署仙郞作使臣。花滿越王臺畔路，一編收拾五芋春。岳轉湘飛未許誇，番禺不數舊三家。鷓鴣嶺接梅花嶺，清麗詩情似斷霞。可見同輩推許之深也。羹堂著作等身，有《看雲集》二十四卷，《井蛙雜記》十卷，《制科讕言》十卷，《尾蔗軒閒談》十卷，《五代詩討》百卷，又有《蜀詩選》、《蜀巢》。《蜀巢》者，記張獻忠事。羹堂詩步武騰驤，邊幅展拓，每一讀之，襟抱豁如，雄秀博達，浩無端倪。二十餘歲，嘗謁大司寇錢香樹陳羣於嘉禾，進春蠶作繭詩，有“不梭還自織，非彈卻成圓”之句。香樹嘉嘆，謂曾侍上於乾清宮，元宵聯句，上思如湧泉，言言珠玉。僕得一聯云：風團謝家絮，霜點洞庭橙。一時同輩推爲五言長城。今見君圓字詩，辦香當在是矣。後又序看《雲樓集》，歷說蜀之詩人，如唐之太白拾遺，宋之眉山，元之道園，明之升庵，以接于羹堂，仍推奬以爲奇氣蓬勃，駸駸乎泝漢魏而上，而古歌行在其鄕先哲中，亦幾直接大蘇云。香樹藝園之宗匠，而其所賞許如此，則決知爲今世之大雅也。蓋香樹作序於己丑，時年八十四，亦奇事也。嘗與程吏部晉芳、祝編脩德麟，有詩襟之契，想見其風流之弘長。其詩《秋興》：叩山雪下姜維廟，瀘水煙生孟獲城。張騫槎上葡萄少，馬援囊中薏苡多。垂楊綠倒花卿廟，市杖青連竹女溪。《黃鶴樓》：徒聞帝子騎黃鵠，不見仙人跨白羊。《溪口遠眺》：禰衡才子當衰漢，崔顥詞人壓盛唐。《錢塘懷古》：王師不抵黃龍府，帝子空望白馬潮。《春興》：苜蓿即今肥牧馬，芎窮自昔憫河魚。《奉和芷塘》：得句每從秋色裏，著書多在雨聲中。乾坤老客花光裏，今古來人柳影中。一簷草色疏煙外，三逕苔痕細雨中。螘垤種苽棚滴翠，蜂糧搗藥杵揚塵。獻書莫似妄男子，作賦須是亡是公。《感興》：失意韓樊羞等伍，得時韋杜近魁三。《白鷺州書院》：一林蕉雨侵窗綠，四面書燈映水紅。《梅關》：人撥亂雲驢背上，僧敲古月鳥栖邊。三水縣：夕陽人在千峰外，夜雨猿啼萬樹西。潛山：皖山似展倪迂畫，潛水慚無許渾詩。皆可以傳誦也。（《青莊館全書》卷三十五）\n《詩人死後榮辱》：《摭言》。撰人當考。韋莊奏請追贈近代人不及第者：孟郊、李賀、皇甫松、李群玉、陸龜蒙、趙光遠、李甘、劉得仁、陸逵、傅錫、平會、賈島、劉稚圭、顧邵孫、沈珮、顧蒙、羅鄴、方干諸人，俱無顯遇，皆有奇才，麗句清詞，遍在時人之口，衝冤抱恨，竟爲冥路之塵，伏乞追贈進士及第，各贈補闕拾遺。案錢謙益，以爲孤魂及第。齊東野語，周密撰。政和中，大臣有不能詩者，因建言詩爲元祐學術，不可行。時李彥章爲中丞，承望風旨，遂上章論淵明、李、杜而下皆貶之，因抵黃、張、晁、秦等請爲科禁。何清源至修入令式，諸士庶習詩賦者杖一百。德懋以爲詩人之死後榮辱，一何相反，一則衰世之彌文，一則亡國之稗政。天順七年會試，貢院火，舉子焚死者九十餘人，上憐之，賜死者俱進士。此猶可慰冤死之幽䰟，以其被燒，非自取也，與我國儒生爭門而死有異焉。（《青莊館全書》卷五十六）"
  },
  {
    "type": "poet_entry",
    "poet_name": "金宗燮",
    "poet_background": "金宗燮（1743-1791），字弘輔。英祖四十四年（1768）文科及第。今存《濟庵集》。",
    "poems": "《和李白紫極宮感秋詩并小序》：李白四十九作此詩，蘇、黃皆和之，至退陶先生轉及進修意，先師大山先生亦有和篇。宗燮今年適滿其數，有感於中，敬次以見志。\n青青庭畔草，落落園中竹。我思古之人，其心如可掬。至訓在簡書，丁寧垂謹獨。奈何名利關，尙戀桑下宿。倀倀日冥行，餘生吾已卜。四十九年非，往日誰能復。回車反古道，不蹈前轍覆。日新而不已，或希稊稗熟。（《濟庵集》卷二）"
  },
  {
    "type": "poet_entry",
    "poet_name": "趙德潤",
    "poet_background": "趙德潤（1747—1821），字汝五，號樗湖。英祖五十一年（1775）文科及第。歷任州牧、參議等職。今存《樗湖隨錄》《別本東人詩話》。",
    "poems": "湖堂之選，必取才望俱隆者。李誠中出入其選，而有才不足之稱。一先生曰：“誠中有詩曰：‘紗窗近雪月，滅燭延清輝。珍重一樽酒，夜闌猶未歸。’其詩如此，豈不可選耶？”以是參錄。而“滅燭延清光”乃李白之句，誠中可謂“三句湖堂”也。（《樗湖隨錄》）（王按：佚名《詩家諸話隨錄》亦收此篇，文字同。）\n我朝詩至中廟朝大成，容齋倡始，而朴訥齋、申企齋、金沖庵、鄭湖陰並生一時，足稱千古。又至宣廟朝大備，盧蘇齋得杜法，而黃芝川代興；崔、白法唐，而李益之闡其流；吾亡兄荷谷歌行似太白，其後權汝章晚出，可與容齋相肩隨。盛哉！（《樗湖隨錄》）（王按：佚名《詩家諸話隨錄》亦收此篇，文字同。）\n東溟《登淩漢山城》詩曰：“山勢崚嶒地勢孤，眼前空闊九州無。樓看赤日東臨海，城到青天北備胡。共賀使君兼大將，何勞一卒敵千夫。鯨鯢寂寞風濤靜，朱雀門開醉酒徒。”筆力狀健，人不可及。余嘗問於東溟曰：“子之詩於古可方何人?”君平笑曰：“李杜則不敢當矣，至於高、岑輩或可比肩。”其《清心樓》一絕曰：“送客高樓秋夜闌，一雙白鷺在前灘。酒酣起望蒼蒼色，月落江清霜露寒。”韻格高絕清爽，若喚起太白，可出高、岑之上。（《樗湖隨錄》）（王按：佚名《詩家諸話隨錄》亦收此篇，文字同。）\n任鳴皋錪一生用功於詩，所讀李白、《唐音》而已。平生不取李體素春英之詩。兩人論議交角，至死不相屈。體素《永保亭》詩曰：“月從今夜十分滿，湖納晚潮千頃寬。”句圓意足。鳴皋《道中》詩曰：“斷靄孤城夕，寒蟬老樹秋。”見此兩聯，知其不相合矣。世之論者以體素爲“粗豪”，以鳴皋爲“寒儉”，未知此論果如何。（《別本東人詩話》）\n鄭東溟出於晚季，能知有漢魏古詩樂府爲可法，歌行長篇步驟李杜，律絕近體侔擬盛唐，不肯以晚唐蘇黃作家計，亦偉矣。然其才具氣力實不及翠軒，又不曾細心讀書，深究詩道，充拓變化徒以一時意氣，追逐前人影響，故其詩雖清新豪俊無齷齪庸腐之氣，然其精語妙思不足以窺古人之奧，橫騖傍駈又未能極詩家之變，要其所就，未能超東岳、石洲之上也。其所以高於流俗者，以其平生所好讀《馬史》，又喜古樂府作爲。作詩每用其語，世人驟見之驚動耳目，而其實殆古人所謂鈍賊，非竊狐白裘手也。（《別本東人詩話》）"
  },
  {
    "type": "poet_entry",
    "poet_name": "柳得恭",
    "poet_background": "柳得恭（1748-1807），字惠甫、惠風，號冷齋、冷庵等。英祖五十年（1774）司馬試生員合格。歷任內閣檢書官等職。和朴齊家、李德懋、李書九合稱為“漢學四家”。曾兩次出使清朝。今存《冷齋集》。",
    "poems": "《次徐洗馬東郊別業韻二首》：（其二）“宜將宋律琢磨光，文焰誰齊李杜長。東體程詩殊可怪，也非歌引又非行。”（冷齋集》卷五）"
  },
  {
    "type": "poet_entry",
    "poet_name": "南景羲",
    "poet_background": "南景羲（1748-1812），字仲殷，號癡庵。正祖元年（1777）文科及第。歷任槐院博士、監察騎曹郎、連原丞等職。今存《癡庵集》。",
    "poems": "《次李白鳳凰臺韻》：海門秋景入清遊，萬里波光澹不流。倚杖逈臨龍伯國，登船欲訪羽人丘。長烟翠織魚鹽戶，怪霧黃蒸瘴癘洲。白鳥近飛沙上雨，也應知我學無愁。（《癡庵集》卷一）\n《東山詩集序》：東山老人癖於詩，著眼太高，不肯出唐人下，時人莫之許也，獨不佞妄嘗並論於三唐數君子之間。蓋唐莫高於李，莫盛於杜，莫奇於韓，而詩之道備矣。譬之於物，青蓮其軒轅氏之樂乎，金石絲竹匏土革木，迭奏成章。少陵其武庫之甲兵乎，弓弩劍戟戈矛鎧仗旌旗錚皷之屬皆備。文公其層巒疊嶂之巉巖而奇崛者乎，《南山》詩適所以自道，而千形萬狀，不可窮已。若夫漠漠平蕪，嫰草如畫，千里一色，藹然同春，極目遐曠，不見人家，暖日輕風，游絲嫋嫋，吾知其爲東山之詩也。非和易淡泊之性，有得於天機之自然者，曷足以當此。不然，玄都千樹，盡是桃花；吳江兩岸，無非楓葉。半千羅漢，面面清臞；百八尼珠，箇箇圓明。不有見乎此，不足以知東山之詩也。余豈足以知詩，三復東山之詩，粗有一斑之窺。且惟詩至唐而極，唐至李杜韓而極，故舉其極者，論列於卷首，奉副老人平日自許之意云爾。（《癡庵集》卷五）"
  },
  {
    "type": "poet_entry",
    "poet_name": "黃德吉",
    "poet_background": "黃德吉（1750-1827），字耳吉、而修，號下盧、斗湖。李瀷、安鼎福弟子。今存《下盧集》。",
    "poems": "《三先生詩序》：詩亡蓋千五百有餘年，降而漢，靡而六朝，變而唐。中間作者往往接武，華麗致于曹謝而無實，高大極于李杜而無用。後之說詩者，惟以格調氣音情色相上下之，甚者曰：“非關書也，非關理也。”彼哉，彼哉，不可擬夫言詩也。有宋洛閩諸君子出，斯文丕變，正聲復作，康節發之以平遠閒雅之趣，考亭彰之以純正剛大之氣，南軒和之以溫厚高明之思，彬彬乎詩之大成矣。帝曰“言志”，子曰“思無邪”。志，心之之也；無邪，性情之正也。之其至焉，粹然一出於正者，三先生是已。學詩者省括於是，發軔於是，庸玉成於是，不離夫吾之日用天德物則，而斐然其成章，推而放諸百家而準，溯而達之《三百篇》而造其閫，庶乎其可也。（《下廬集》卷十）"
  },
  {
    "type": "work_entry",
    "work_title": "海東詩話",
    "work_background":"不分卷，撰人不詳。多過錄《白雲小說》《東人詩話》《芝峰類說》《五山說林》等多種詩話而成。",
    "poems": "嶺東九邑皆並海也，平海望洋亭斗入海數里。朴梧亭蘭之詩云：“飛亭絕勝冠吾邦，嶺外樓臺盡乞降。暘谷浪飜掀出日，海帆風急露危杠。誰將學釣鼇連六，我欲追仙舄舉雙。千古雄才慙李杜，壯奇難賦海兼江。”\n河西金鱗厚，五歲始學千字文，能製詩曰：“宇宙洪荒大人居。”翌年春，客至曰：“童子已六歲，盍作小詩？”因天爲題。河西請韻而應曰：“形圓至大又窮玄，浩浩空空繞地邊。覄燾中間能容物，杞人何爲恐顛連。”八歲時，文節公趙元紀按節湖南，見而異之，置膝上，占聯曰：“信宿完山，飽梨園之風景。”河西應曰：“滯留豊沛，厭梅亭之月色。”又曰：“兒郎詩筆，李杜王右軍。”應曰：“先生政事，召吉韓延壽。”又曰：“五百年之期已過，天必待聖人之興。”對曰：“數千載之河方清，地應生命世之傑。”又作詩，句句驚人。河西未第時，欲觀七夕製。自湖南上京，路逢一轎子，風動帳開，見青年孀婦素服而坐，真國色也。河西傷惻而過。日暮店遠，投宿於一士夫家空堂。是夜，萬籟俱靜，皓月滿庭，公素有俠氣，常以長劍自隨，不勝豪興，仗劍散步於庭中。忽見胖大僧越牆潛入內，公疑其爲盜，追蹤潛入，則內堂明燭，男語女聲，相與戯謔。河西穴窗窺之，則俄者頑僧與一濃粧婦人對坐狎弄，其美人乃路中所逢孀婦也。公不勝憤氣，揮劍斬兩人頭，仍爲發行矣。道上見少年美男子自京下來者，揖曰：“君今何往？”公答以科行。其人曰：“‘七夕製’已過矣。”公問其科題。曰“七夕云”。又問：“君見科作否？”其人誦一篇不遺一字，其首曰：“西風颯而夕起，玉宇廓其崢嶸。”公信以爲然。上京則適設“七夕製”。公入場，見科題乃“七夕”，怳然大斍，以謂神助，盡寫前聞，只改“西”字爲“金”字。考官金慕齋擢置上第，謂人曰“此必鬼作，但鬼畏金，何故書金”云云。公登科後還鄊，又逢前日少年拜謝報仇。公訊其委折，少年垂涕對曰：“吾讀書山寺，使那僧傳糧饌，家人冶容誨淫，那僧殺我入甕中。君今爲我報仇，故以科報恩。”公告其家而葬之。河西登科後，受由南歸，與湖南伯遇於光山。方伯爲公開硯，而又宴飮，令三妙妓各執杯而進，聽公自擇之。公之杯其名“勝楊妃”也。酒半，方伯使那妓持箋求詩，公揮毫即題曰：“綽約楊家女，千年汝敢優。鬟迷方丈雨，眸轉漢宮秋。初作三杯勸，終成一笑留。誰爲好事者，傳勝付青樓。”河西爲親乞郡爲玉果時，漂海入華，華人見公風儀，題詩曰：“蒲鞭掛壁春將在，夜犬無聲月掩扉。”公死後，其里人名世億者病死，一日而復甦，語其子曰：“氣絕之時，有若爲人所押，詣一大衙，吏卒駢闃。世億趨，而堂上有一宰相詢其來由，謂之曰：‘今年非爾限也，爾誤來矣。我則爾鄰人金某也。’仍書一絕以授曰：‘世億其名字大年，排雲遙叫紫薇仙。七旬七後重相見，歸去人間莫浪傳。’”世億本不解文字，而能傳之，後果七十七而死。\n疏庵任公居奉安，饘粥不繼，或戯曰：“君真仙人也，能不食不死。”己未之飢，或曰：“君必殆矣，何不憂之？”公笑曰：“我已知當死矣，死必爲餓鬼，若復憂愁，當復爲愁鬼，一鬼不容兩役，故不憂也。”澤堂李植聞而贈之以詩：“縱死非愁鬼，今生是謫仙。”\n鄭民秀，落拓士也，嘗遊朴淵，衣冠藍縷。適儒生多集，侮其爲人，謂曰：“汝能作詩乎？”民秀書云：“飛流直下三千尺，疑是銀河落九天。”諸人冷笑，公即尾之曰：“謫仙此句今方驗，未必廬山勝朴淵。”諸人大驚，延之上座而敬之。\n蓀谷遇柳參奉錫俊于湖西逆旅中，柳所佩刀善，蓀谷欲之。柳曰：“聞子能詩，即席賦之，則當以相與。”蓀谷即賦一句曰：“愛劍同徐子，能詩愧杜陵。”柳大喜，遂脫贈之曰：“論文同李白，解劍學延陵。”"
  },
  {
    "type": "work_entry",
    "work_title": "詩話類聚",
    "work_background":"三卷（缺上卷）。撰者未詳。該書全部過錄中國《古今事文類聚》。",
    "poems": "詩可傳神\n李太白風神超邁，英爽可知，後世詞人狀者多矣，亦間見於丹青，俱不若杜陵所作“落月滿屋梁，猶疑照顔色”之句。熟味之，百世之下，想見其風采。此詩與太白傳神也。陳後山和饒節詠周昉畫李太白真云：“醉色欲盡玉色起，分明尚帶金井水。烏紗白苧真天人，不用更著山巗裏。”（卷上）\n古不諱字\n或問子思稱夫子爲仲尼，先生曰：“古人未嘗諱其字。程先生云：‘子年十四五，從周茂叔。’本朝先輩尚如此，伊川亦嘗呼明道表德字以表德，如唐人尚不諱名，杜甫詩云‘白也詩無敵’，李白詩云‘飯顆山頭逢杜甫’。”（卷上）\n稱蘇二\n東坡解纜赴黃州，山谷嘗避暑城西李氏園，題兩詩於壁，其一章云：“荷舞竹風宜永日，冰壺涼簟不能回。題詩未有驚人句，會喚謫仙蘇二來。”秦少游言於東坡曰：“以先生爲蘇二，大似相薄。”（卷上）\n太白後身\n梅聖俞贈郭功父詩，以爲李白後身，末云：“死生徃復猶康莊，樹穴探環知姓羊。”（卷上）\n賦詩嘲瘦\n李白以杜甫齷齪，故有飯山之嘲，其詩曰：“飯顆山頭逢杜甫，頭戴笠子日亭午。爲問緣何太瘦生，總爲從前作詩苦。”（卷上）\n用事精切\n梅聖俞《采石月贈郭功父》云：“采石月下訪謫仙，夜披錦袍坐釣船。醉中愛月江底懸，以手弄月身翻然。不應暴落飢蛟涎，便當騎鯨上青天。青山有冢人謾傳，卻來人間知幾年。在昔熟識汾陽王，納官貰死義難忘。今覩郭裔奇俊郎，眉目真似攻文章。死生徃復猶康莊，樹穴探環知姓羊。”李白從永王璘之辟，璘敗當誅，郭子儀請解官以贖，有誅長流夜郎。聖俞用此尤爲親切。（卷下）\n人名詩\n或傳一詩謎云：“佳人佯醉索人扶，露出胸前白雪膚。走入繡幃尋不見，任他風雨滿江湖。”乃賈島、李白、羅隱、潘閬四詩人名也。（卷下）\n烏夜啼\n宋彭城王義康，從豫章王義慶時，在江州相見即哭。文帝聞之召還，大懼，妓妾聞烏夜啼叩閤曰：“明日有赦。”及改南州，因作此歌，亦名“烏棲曲”。李白初自蜀到京，賀知章聞其名，見之請爲文，出《蜀道難》示之。知章曰：“公非人間人，豈太白星精耶？”於是解金貂換酒，醉而歸，及見《烏夜啼》，曰：“此詩可啼鬼神。”（卷下）\n進清平詞\n開元中，沉香亭前木芍藥花方盛開。上乘照夜車，太真妃以步輦從，詔選梨園弟子，得業一十六色。李龜年以歌擅一時之名，將欲歌之。上曰：“賞名花，對妃子，焉用舊曲？”遽宣李白立進《清平調》詞三章。李欣然承詔旨，猶若宿醉未解，因援筆賦之，其一曰：“雲想衣裳花想容，春風拂檻露華濃。若非羣玉山頭見，會向瑤臺月下逢。”其二曰：“一枝紅艷露凝香，雲雨巫山枉斷腸。借問漢宮誰得似，可憐飛燕倚新粧。”其三曰：“名花傾國兩相歡，長得君王帶笑看。解釋春風無限恨，沉香亭北倚闌干。”遂促龜年歌之。"
  },
  {
    "type": "work_entry",
    "work_title": "詩家諸話隨錄",
    "work_background":"不分卷。撰人不詳。該書大多過錄《樗湖隨錄》。",
    "poems": "湖堂之選，必取才望俱隆者。李誠中出入其選，而有才不足之稱。一先生曰：“誠中有詩曰：‘紗窗近雪月，滅燭延清暉。珍重一樽酒，夜闌猶未歸。’其詩如此，豈不可選耶？”以是參錄。而“滅燭延清光”乃李白之句，誠中可謂“三句湖堂“也。\n我朝詩至中廟朝大成，容齋倡始，而朴訥齋、申夔齋、金沖庵、鄭湖陰並生一時，足稱千古。又至宣廟朝大備，盧蘇齋得杜法，而黃芝川代興；崔、白法唐，而李益之闡其流；吾亡兄荷谷歌行似太白，其後權汝章晚出，可與容齋相肩隨。盛哉！\n東溟《登淩漢山城》詩曰：“山勢崚嶒地勢孤，眼前空闊九州無。樓看赤日東臨海，城到青天北備胡。共賀使君兼大將，何勞一卒敵千夫。鯨鯢寂寞風濤靜，朱雀門開醉酒徒。”筆力壯健，人不可及。余嘗問於東溟曰：“子之詩於古可方何人?”君平笑曰：“李杜則不敢當，至於高、岑輩或可比肩。”其《清心樓》一絕曰：“送客高樓秋夜闌，一雙白鷺在前灘。酒酣起望蒼蒼色，月落江清霜露寒。”韻格高絕清爽，若喚起太白，可出高、岑之上。\n《紫閣管窺》曰：夫詩豈易言乎哉？開、天至於宋明世運漸降，東國至於中國風氣又隔，世之攻詩者雖欲學唐，而體裁纖弱，音韻短澀，終不能入黃陳之堂奧，則况敢望李杜之藩籬乎？雖以孤竹、玉峰、蓀谷名爲近唐者言之，絕句間有絕唱，而長律則終欠合作。是豈非才隨世下，風與地別而然歟？谿、澤以後奎運漸晦，明、宣盛際不可復覩，而南壺谷《箕雅》之選又過百年，則亦豈無騷人傑句之可以傳後者乎？兹不佞不揆妄僭，隨聞隨錄，而選擇之際自古爲難，固陋惼滯，惟是之懼焉。\n李白江敬輿《次晩沙》七絕曰：“城市山林進退憂，十年强伴負沙鷗。東風昨夜金鑾夢，猶到江南白鷺洲。”又在瀋陽《寄李白洲》詩曰：“東城南陌惜離群，况復如今萬里分。家在未央宮外住，上林歸雁最先聞。”《病鶴》五律曰：“庭空拳一足，天遠入雙眸。對月憐欹影，臨風叫素秋。雲霞華表想，霜露玉階愁。自是吹笙伴，緱山夢幾遊。”又《次杜陵秋興》一律曰：“岷峨勢盡楚江頭，井絡風煙白帝秋。月峽波濤終古險，陽臺雲雨至今愁。臥龍壁壘空沙磧，躍馬興亡問海鷗。只是少陵名不泯，暮年詞賦數夔州。”音韻警絕。\n海原君健號葵窗，宣廟王孫也，詩調清雅，書畫又妙，世稱三絕。十五遭家禍謫耽羅，專意攻詩。有曰：“故國夢千里，海山天一涯。滿庭春夜月，風動碧桃花。”《野寺》七絕曰：“孤庵面面竹爲籬，白日青山哭子規。滿壑晴雲人跡少，落花如雨老僧悲。”《次仲兄韻》曰：“春花謝盡花猶在，殘夢初驚月已西。別淚帶愁元自落，子規休傍客窗啼。”又七律曰：“耽羅城裡一茅廬，誰識王孫七載居。黃鳥玄禽春暖後，綠楊紅杏日長初。家鄕渺渺千山外，道路茫茫萬里餘。莫遣男兒愁遠謫，百年憂樂本來虛。”《春閨怨》曰：“深院無人春晝遲，東風欲老海棠枝。枕邊恨結雙行淚，鏡裡愁纏八字眉。綉闥早開邀紫燕，珠簾忙捲待黃鸝。抱琴莫奏江南曲，曲到江南更可悲。”《江上送客》曰：“放達何人似謫仙，風流文采炯秋天。離情和雨連江樹，別夢隨雲落暮煙。千古浮生如過鳥，一年殘景又寒蟬。知君此去應相憶，回首青山月幾圓。”\n鄭東溟出於晚季，能知有漢魏古詩樂府爲可法，歌行長篇步驟李杜，律絕近體侔擬盛唐，不肯以晚唐蘇黃作家計，亦偉矣。然其才具氣力實不及翠軒，又不曾細心讀書，深究詩道，充拓變化，徒以一時意氣，追逐前人影響，故其詩雖清新豪俊無齷齪之氣，然其精言妙思不足以窺古人之奧，橫騖傍駈又未能極詩家之變，要其所趣未能超東岳、石洲之上也。其高於流俗者，以其平生好讀馬《史》，又喜古樂府，作爲歌詩每用其語，世人驟見之驚動耳目，而其實殆古人所謂鈍賊，非竊狐白裘手也。\n李媛，僉知趙瑗妾，號玉峰。《過魯陵》詩曰：“五日長關三日越，哀詞吟斷魯陵雲。妾身亦是王孫女，此地鵑聲不忍聞。”一作“東風立馬魯陵雲”《送人驪江》詩曰：“神勒煙波寺，清心雪月樓。”《謝人來》詩曰：“飮水文君宅，青山謝朓廬。庭痕雨裡屐，門到雪中驢。”飮水，即其村名。《閨情》詩曰：“有約郎何晚，庭梅欲謝時。忽聞枝上鵲，虛畫鏡中眉。”有一村婦，其夫以盜牛被囚，李氏書其狀尾曰：“妾身非織女，郎豈是牽牛？”太守見而奇之，竟解放。《堯山堂記》云：李白騎牛過縣令堂下，令妻怒責。白以詩謝曰：“若非是織女，何得問牽牛？”此詩蓋出於此，而用之盜牛爲可喜。其弟亦能詩，嘗賦一絕，下句曰“開窗步曉月，露濕梅花枝”。趙公因公事抵京時，北戎充斥。玉峰作詩寄之曰：“干戈縱異書生事，憂國應須鬢髮蒼。制敵此時思去病，運籌今日憶張良。源城流血山河赤，阿堡迷氛日月黃。京洛音徽常不達，滄湖春色亦淒涼。”滄湖，所居水名。見郎到家，又書一絕曰：“柳外江頭五馬嘶，半醒愁殺下樓時。春紅欲瘦羞看鏡，試畫梅窗卻月眉。”二詩壯麗清圓，似非出婦人之手。其《即景》一句曰：“江涵鷗夢闊，天入雁愁長。”古今詩人未有及者，閨秀之作，李詩第一。《鶴山樵談》云：《謝徐君受之妾寄額書》短律曰：“瘦勁寫成天外態，元和腳跡見遺蹤。真書翥鳳飄揚裡，大字崩雲結密中。試掛山軒疑躍虎，乍臨江閣訝騰龍。衛夫人筆方知健，蘇惹蘭才豈擅工。體若蕙枝思則壯，手纖葱玉掃能雄。神交萬里通文墨，爲報螭珠白玉童。”\n許氏金誠立之妻，草堂曄之女也，號蘭雪軒，二十七卒，無嗣。有集行於世，評以爲近代閨秀第一。平生琴瑟不調，故多怨思之作，其《採蓮曲》曰：“秋淨長湖碧玉流，荷花深處繋蘭舟。逢郎隔水投蓮子，遙被人知半日羞。”中朝人購其詩集，至入於二談。金誠立少時讀書江舍，許氏寄詩曰：“燕掠斜簷兩兩飛，落花撩亂撲羅衣。洞房極目傷春意，草綠江南人未歸。”玄軒申公欽嘗言：少時與金誠立及他友僦屋同做舉業，友人造飛語，以爲金遊娼樓。婢僕聞之，密告於許氏。許氏備妙饌，盛酒于白大瓶，書一句：“郎君本是無心者，同接何人縱反間。”於是始知許氏能詩氣豪也。《鶴山樵談》云：姊氏平時夢作詩曰：“碧海浸瑤海，青鸞伴彩鳳。芙蓉三九朵，紅墮月霜寒。”翌年卒。三九二十七，享年之數同之。人事前定，豈可逭乎？《夜坐》詩云：“金刀剪出篋中羅，裁取寒衣手屢呵。斜拔玉釵燈影畔，剔開紅焰救飛蛾。”《壺谷詩話》云：中原人刊一冊，名曰《亘史》，末端盡載《雪軒集》，至比諸謫仙，又作序曰：“若使此人如曹大家筆史記，則朝鮮縉紳將文過不暇。”可笑也。"
  },
  {
    "type": "work_entry",
    "work_title": "海東諸家詩話",
    "work_background":"一卷，撰人未詳。該書大多過錄《海東詩話》。",
    "poems": "湖堂之選，必取才望俱隆者。李誠中出入其選，而有才不足之稱。一先生曰：“誠中有詩曰：‘紗窗近雪月，滅燭延清輝。珍重一樽酒，夜闌猶未歸。’其詩如此，豈不可選耶？”以是參錄。而“滅燭延清光”乃李白之句，誠中可謂“三句湖堂”也。\n李白江敬輿《次晩沙》七絕曰：“城市山林進退憂，十年强半負沙鷗。東風昨夜金鑾夢，猶到江南白鷺洲。”《寄李白洲》詩曰：“東城南陌惜離群，况復如今萬里分。家在未央宮外住，上林歸雁最先聞。”又《病鶴》五律曰：“庭空拳一足，天遠入雙眸。對月憐欹影，臨風叫素秋。雲霞華表想，霜露玉階愁。自是吹笙伴，緱山夢幾遊。” 《次杜陵秋興》一律曰：“岷峨勢盡楚江頭，井絡風烟白帝秋。月峽波濤終古險，陽臺雲雨至今愁。臥龍壁壘空沙磧，躍馬興亡問海鷗。只是少陵名不泯，暮年詞賦數夔州。”音韻警絕。"
  },
  {
    "type": "poet_entry",
    "poet_name": "南羲采",
    "poet_background": "南羲采，生卒年不詳。字文始，號龜磵主人。布衣終身。今存《龜磵詩話》。",
    "poems": "朴端會序：以爲學詩之難，正坐於不能通看，談蘇、黃者遺卻李、杜，説漢魏者失之唐宋。如欲徹頭徹尾不漏諸家，則莫若纂次詩話，集眾論而折衷之，舉一而反隅，充類而至盡，則一夜話，豈不勝於十年讀也耶？\n羲和生十日  羿射落九鳥\n《淮南子》曰：“爰止羲和，爰息六螭，是謂懸車。”注：“日乘車，駕以六龍，羲和御之。”《山海經》：“東海外有羲和國。女子名羲和，是生十日，浴日於丹淵。”“蓋羲和，天地始生之時，立日月者也。”故李白云“羲和，羲和，汝奚汩沒於荒淫之波”，李賀云“羲和騁六轡，晝宵不暫閑”。帝堯因是以立羲和之官，而分掌四時也歟？《山海經》又云：“大荒中旸谷上有扶桑，十日所居。九日居下枝，一居上枝，皆戴烏。”《淮南子》“堯時十日並出，使羿射之。連落九烏”，李白詩“羿射落九烏，天人清且安”是也。然而十日之說極涉荒誕，女子生十日尤爲不經。（《龜磵詩話》卷一）\n女樹光陰  扶桑頹波\n《山海經》：“東海有樹，一女子居其上。每日日出初時始生，日漸高則漸長，日中則長大，日漸頹則漸老，日入則遂死。日日如是，遂號爲女樹。”噫！人生世間，生長老死孰非女樹之女也？故志士惜日，“恨不掛繩系白日”，李草堂也；“癡欲煎膠黏日月”，陸放翁也。光陰迅速，志業未成，則安得不惜此日也？故曰“欲著祖鞭酬壯志，驚心榆景惜分陰”。若謂“少年易過如駒隙，喚取青娥對酒歌”，則志業荒矣，則所謂“生無益于時，死無聞於後”者也。故龜山先生戒學者曰：“此日不再得，頹波注扶桑。”“術業貴及時，勉之在青陽。”（《龜磵詩話》卷一）\n月化五龍  太白蝕月\n李草堂從水工在水軍時，有詩曰：“月化五白龍，翻飛淩九天。”未知所謂，蓋其時謠讖之言。高麗李百順《漁陽》詩云“只因欲奪雞頭肉，豈足爭爲月化龍”，乃出於此。雞頭肉，按：太真中酒，衣褪微露乳。帝捫之曰：“軟溫新剝雞頭肉。”祿山在傍曰：“滑膩凝如塞上酥。”又天寶之亂，李白送外甥鄭灌從軍，贈詩曰：“月蝕西方破敵時，及瓜歸日未應遲。”按《雜俎》：“李白聞祿山及，作《胡無人》詩曰：‘太白入月敵可摧。’後祿山死日，果見太白蝕月云。余謂李草堂非獨文章出人，亦精于甘石之術者也。”（《龜磵詩話》卷一）\n女樹光陰  扶桑頹波\n《山海經》：“東海有樹，一女子居其上。每日日出初時始生，日漸高則漸長，日中則長大，日漸頹則漸老，日入則遂死。日日如是，遂號爲女樹。”噫！人生世間，生長老死孰非女樹之女也？故志士惜日，“恨不掛繩系白日”，李草堂也；“癡欲煎膠黏日月”，陸放翁也。光陰迅速，志業未成，則安得不惜此日也？故曰“欲著祖鞭酬壯志，驚心榆景惜分陰”。若謂“少年易過如駒隙，喚取青娥對酒歌”，則志業荒矣，則所謂“生無益于時，死無聞於後”者也。故龜山先生戒學者曰：“此日不再得，頹波注扶桑。”“術業貴及時，勉之在青陽。”（《龜磵詩話》卷一）\n月化五龍  太白蝕月\n李草堂從水工在水軍時，有詩曰：“月化五白龍，翻飛淩九天。”未知所謂，蓋其時謠讖之言。高麗李百順《漁陽》詩云“只因欲奪雞頭肉，豈足爭爲月化龍”，乃出於此。雞頭肉，按：太真中酒，衣褪微露乳。帝捫之曰：“軟溫新剝雞頭肉。”祿山在傍曰：“滑膩凝如塞上酥。”又天寶之亂，李白送外甥鄭灌從軍，贈詩曰：“月蝕西方破敵時，及瓜歸日未應遲。”按《雜俎》：“李白聞祿山及，作《胡無人》詩曰：‘太白入月敵可摧。’後祿山死日，果見太白蝕月云。余謂李草堂非獨文章出人，亦精于甘石之術者也。”（《龜磵詩話》卷一）\n指月爲君\n李草堂《峨眉山月歌》曰：“峨眉山月半輪秋，影入平羌江水流。夜發清溪向三峽，思君不見下渝州。”唐汝詢云：“君，指月。而言三峽之間，天狹如線，半輪亦不可復見，故下渝州以永見。”未知是否。（《龜磵詩話》卷一）\n說死有辰星 朔生無歲星\n《博物志》：傳說據辰尾爲星。歲星降爲東方朔。説死有辰星，朔生無歲星。故李白詩：“人間落歲星。”又《雜俎》：“西王母使來時，方朔死。上問使者，對曰：‘朔，木帝精，是爲歲星，下游人間以觀天下，非陛下臣也。’”故山谷詩曰：“曼倩終非漢帝臣。”張良稟弧星，蕭何稟昴星，樊噲稟狼星。古之命世者多有稟星而生者。潁濱詩所謂“江山養其氣，星宿興其精”是也。以文章名世者言之，李白母夢長庚而生白，蘇軾母夢奎宿而生軾，故賀知章贈李白詩曰“知爾前身太白星”，歐陽翼挽蘇軾詩曰“一夜奎躔晦”。（《龜磵詩話》卷一）\n北落動光  長星照渭\n《史記》：北落師門一星，在羽林西，明則軍安，弱則兵起。金火守，爲虜犯塞之兆。《事文玉屑》：北落，壁壘星也。故李白《司馬將軍歌》曰“北落明星動光彩”，又曰“身居玉帳臨河魁”，將星也。《晉·天文志》：“河魁明時，將得其人。”溫庭筠《五丈原》詩：“天晴殺氣屯關右，夜半長星照渭濱。”長星，蓋指將星也。武侯薨逝之夕，將星落。故蘇長公詩：“一夜將星落，竟使蜀婦髽。”（《龜磵詩話》卷一）\n月支東風\n東方朔《十洲記》：“漢武帝時月支國使者曰：‘臣國此去三十萬里。國有常占，東風入律，百旬不休，青雲干呂，連月不散，知中國有好道之君。’”李詩：“東風日本至，白雉越裳來。”東風，是月支國事而用之日本，恐李白別有所據耶？（《龜磵詩話》卷一）\n奇肱飛車\n《帝王世紀》：“奇肱國人能爲飛車，從風遠行。湯時吹車至豫州，湯破其車，不以示民。十年東風至，乃復作車送奇肱人還其國。國去玉門四萬里。”李詩：“誰能駕飛車，相從觀海外。”坡詩：“我欲乘飛車，東訪赤松子。”（《龜磵詩話》卷一）\n雨\n雨，輔也。言輔時生養也。《春秋》說：“一歲三千千六雨，天地之氣宣。”《淮南子》“朱鱉浮波必大雨”，“黑蜧蛇神潛泉，將雨則躍。”《述異記》：“夜半天，漢中有異氣相連，俗謂‘黑豬渡河’，雨候也。”《谷梁傳》：“勤雨，言欲得雨，志勤也。”雨點謂散菽，坡詩：“雨點隨人如散菽。”雨腳，稱銀竹，李詩：“疏雨映寒空，森森如銀竹。”又雨詩如“細宜池上見，清愛竹間聞”、“蛛網懸珠珞，荷盤瀉水晶”、“輕滴庭梧敲碧玉，亂飄堤柳躍黃金”、“綠樹晚涼鳩語鬧，畫樑晝寂燕歸遲”、“潤含琴操薰風遠，涼入書聲白晝長”、“曉徑滑妨尋客飮，午窗寒警讀書眠”等句，也好。（《龜磵詩話》卷一）\n雲膚 雨足\n《公羊傳》：“泰山之雲，膚寸而合，不崇朝而雨。”故李嶠詩“西北雲膚起，東南雨足來”。“雨足”，猶言“雨腳”，如“日腳”亦云“日足”。李白詩“日足森海嶠”。（《龜磵詩話》卷一）\n雨別\n陳琳檄曰“雨絕於天”，即李白詩“雨落不上天”之意也。王仲宣詩“一別如雨”，言雨之降而不復還也。獨孤及詩“荏苒成雨別”亦此意。而玉溪詩“一別如雲雨”，又曰“朋知雲雨乖”，蓋引用巫山雲雨語耳。（《龜磵詩話》卷一）\n天公笑投壺\n《列仙傳》：“天公與玉女投壺，天爲之笑，所以爲電。”故李詩“帝傍投壺多玉女，三時大笑開電光”，又宋人電詩“如何卻趁閑娛樂，取笑空投玉女壺”。（《龜磵詩話》卷一）\n韋皋拜中書 子良曆方鎮\n李草堂詩：“螮蝀入紫薇，大明夷朝暉。浮雲隔兩曜，萬象昏陰霏。”蓋虹者，妖沴不祥之氣也。然而韋皋鎮蜀，宴西亭。有虹自空而下，吸其飮食，首似驢。皋懼之，竇廬署曰：“虹，天使也。降於邪則爲戾，降於正則爲祥。公，正人也，敢以爲賀。”旬日果拜爲中書令。又元和二年三月，彩虹入潤州張子良宅，初飮漿，甕盡，又飮井。是年九月，李錡反。子良收宣歙兵禽之，拜金吾，歷方鎮。虹亦有祥虹也歟？（《龜磵詩話》卷一）\n春\n春，蠢也。物蠢而生也。《尚書·大傳》：“東，動方也。物動而爲春。”《屍子》：“春爲忠，鳥獸孕寧，草木華生，萬物咸遂，忠之至也。”《漢志》：“日行東陸”，又“太昊乘震，執規司春。”《晉志》：“木氣和，則角聲調。”隋《青帝賦》：“震宮初動，木德唯行。龍精戒日，鳳曆司春。”馬《史》：條風居東北，正月南至箕；明庶風居東，三月南至角。《文選》：“日月會於龍狵”，又“雜英滿芳甸”，或稱“綠戰紅酣”，李白詩“江邊石下誰知處，綠戰紅酣別是春。”或稱“服鮮粧靚”，退之詩“川原曉服鮮，桃李晨粧靚。”或稱“如酒如綺”，山谷詩“春色濃如酒”，又曰“城南一段春如綺”。春詩，如“綠攪寒蕪出，紅爭暖樹歸”、“樓臺花上下，簾幕燕西東”、“鸚猶求舊友，燕不負貧家”、“草色王孫恨，禽聲帝子魂”、“葉新林擾綠，花落地生春”、“芹泥隨燕嘴，花蕊上蜂鬚”、“棠醉風扶起，柳眠鸚喚醒”、“梅欲飄零尤蘊藉，柳才依約便風流”、“王孫草上悠揚蝶，少女風前爛熳花”、“花風罷脫老紅去，穀雨將迎稚綠來”、“葭管不知何動靜，菜盤要得早安排”等句好。又唐詩“不論山顛與水涯，春來何處不榮華”、“野紅林綠總如畫，一庵人家桃杏花”，宋詩“竹外桃花三兩枝，春江水暖鴨先知。蒿菜滿地芳芽短，正是河豚欲上時”殊有佳格。（《龜磵詩話》卷二）\n探春油幕 成都浣花\n《天寶遺事》：“都人士女，正月半，車馬出郊，爲探春宴。貴游子弟供張園囿，以油幕隨行，遇雨覆之，盡歡而歸。”李白《探春詩》曰：“聞道春還未相識，走傍寒梅訪消息。昨夜東風入武陽，陌頭楊柳金黃色。”樂天詩：“先遣陽和報消息，續教啼鳥説來由。”鄭毅夫詩：“雪後清風特地斜，柳條疏瘦未藏鴉。與君試去探春信，看到梅捎第幾花。”又《成都記》：“太守自正月十日出遊，至四月十九日浣花乃止。”東坡《寒食遊西湖》詩：“藍尾忽驚新火後，遨頭須及浣花前。”自注：“樂天《寒食詩》：‘三林藍尾酒，一碟膠牙湯。’”藍尾，一曰婪眉酒。（《龜磵詩話》卷二）\n華山  廿八石池  蓮藕如船\n華山，所謂敦物山也。玄宗《西嶽碑序》：“華山當少陰用事，萬物生華，故曰華山。披圖以觀，削成而四方，信矣。立表以算，其高五千仞明焉。”“諒少昊之下都，即蓐收之別館。”又《華山記》曰：“山頂有池，生千葉蓮華，服之羽化，因曰華山。”故韓詩曰：“太華峰頭玉井蓮，開花十丈藕如船。冷比雪霜甘似蜜，一片入口沉屙痊。我欲求之不憚遠，青壁無路難寅緣。安得長梯上摘寶，下種七澤根株連。”按：山頂有石池二十八所，上應列宿。池中生蓮，石池故稱玉井。又古詩“玉玦不移仙掌月，天香飄下石蓮風。”或謂石池蓮，故石蓮云。而李白詩“石作蓮花雲作臺”則此是石如蓮花者也。有芙蓉、明星、玉女三峰，芙蓉以蓮花得名。明星玉女居此山，服玉漿，白日升天，因得名。（《龜磵詩話》卷三）\n辨巨靈掌\n余嘗讀張平子《西京賦》曰：“綴以二華，巨靈贔屭，高掌遠蹠”，“厥跡尤存。”又《河東賦》曰：“河靈玃踢，掌華蹈襄。”常心惑焉。博考巨靈出處，郭緣生《述征記》曰：“華山與首陽山同一山，河神巨靈擘開以通河流。”《雲笈》：“少昊爲白帝治西岳，巨靈手擘其上，是決其下，以通河流，救民洪波之難。”《華山開山圖》云：“巨靈胡偏得神之道，能造山出河。”三說各少異。而古人華山題詠多用其事。王維云：“昔聞乾坤開，變化生巨靈。右足踏方山，左手推削成，天地忽開坼，大河注東溟。”劉禹錫云：“洪鐘作高山，天氣鼓其橐。俄然神功就，峻拔在寥廓。靈蹤露指爪，殺氣見棱角。”沈佺期云：“西鎮何窮崇，壯哉信靈造。”“傍見巨掌存，勢如拓東倒。頗聞首陽山，雲坼北河道。”李白云：“巨靈咆哮擘雨山，洪波噴流射東海。三峰卻立如欲摧，翠崖丹谷高掌開。”觀諸子詩語皆如目睹巨靈掌跡。至有好事者，登山觀跡，仙掌之形燦然瑩目云。龜磵子曰：“子不語怪力亂神，華山仙掌即怪神也。”此王崖所以有辨也。其言曰：“太華首峰有五崖，比壑破巖而列，自下遠望偶爲掌形。夫所謂神者非人也，其動無聲，其形無跡。拔山剖澤而不見其作，鼓風奔水而不見其力。故所謂之神，烏有神之作力而有人跡乎？”其辨甚明，足以破世俗迷惑之說也。（《龜磵詩話》卷三）\n子先茅狗  毛女松葉\n《列仙傳》：呼子先，漢中關下卜師也，壽百餘。臨去，呼酒家嫗，令急裝。便有仙人持二茅狗來。子先持一與嫗，因各騎之，乃龍也。上華山大呼，言：“子先酒母在此。”又毛女在此山中，山客獵師世世見之。體生毛，自言秦始皇宮人，食松葉不死。沈佺期《西嶽》詩：“子先呼其顛，宮女世不老。”李白《雲臺歌》：“身騎茅龍上天飛。”又衛叔卿、黃初平皆仙遊華山者也。故劉夢得《華山歌》：“凡木不敢生，神仙聿來讬。”山南有張公超霧市、陳希夷雲臺。（《龜磵詩話》卷三）\n貝多三花\n嵩山有三花樹。李白《贈嵩山焦煉師》詩曰：“二室寄碧天，三花明綠煙。”又《送從翁清歸五崖》詩“去時應過嵩少間，相思爲折三花樹。”又《張子同送人婦嵩少》詩：“歧路別時驚一葉，雲林歸處憶三花。”按：漢時道士自外國將貝多子種嵩山下，一年三花。邢居寶詩“頭巾好掛三花樹”亦指嵩山而言。《酉陽雜俎》，貝多出摩伽佗國，西土用其葉寫經。玉溪詩“一百八句在貝葉”是也。又《仙經》：“崑崙西北有池龍，上有三花樹，亦曰三株樹”，即龍所食也。又“三花聚頂”即道家修煉法也。三花落，人死，故李太白詩“三花猶未落”。三花出處有三義。焦煉師，嵩山女道士也。李詩序云：“生於齊梁時，其年可稱五六十，常胎食絕谷，遊行若飛，倏忽萬里。余訪道少室，盡登三十六峰，聞風有寄，灑翰遙贈云。”（《龜磵詩話》卷三）\n廬山 石雁霜飛 錦衣佳人 屏風疊 金芙蓉 香爐 石門 董仙杏林 樂天草堂 石筍生谷\n廬山，最爲東南名勝之區。按《廬山記》：“匡俗，字子孝，周武王時人。生而神靈，兄弟七人，廬於此山，後仙化，空廬在焉，世稱廬君，故曰匡廬山。”山頂有天池，池中有三石雁，霜落則飛。由天池直下三十五里，洞名錦繡谷，谷中奇花異草不可名狀。三四月間，紅紫匝地，如披錦繡，有亭曰“披錦”。東坡詩曰：“亭下佳人錦繡衣，滿身瓔珞綴明璣。”又山有屏風，疊如屏風九疊，故名。李白“隱居屏風疊”，又“廬山秀出南斗傍，屏風九疊雲錦張”是也。又《廬山》詩曰：“青天削出金芙蓉。”按《杜陽雜編》：“滄州有金蓮，研爲泥，以間於彩繒，與真金無異。”玉溪詩“手把金芙蓉”是也。北有峰如老人形者五，故曰“五老”。東南曰“香爐”，有石門，其狀似雙闕，壁立千仞，瀑布出焉。所謂“日照香爐生紫煙，遙看瀑布掛長川”是也。山下有董仙杏林、樂天草堂。又有梁昭明讀書處、李白匡山讀書處，蓋謂此也。《潯陽記》：“廬山山谷中有石筍生焉。”故古人詩有曰：“巖花三月落紅雨，石筍千年生紫煙”。（《龜磵詩話》卷三）\n天台山 石橋難過 山有八重 四明石窗 霞赤城雪崖 望海尖 劉阮尋真 再到天台\n李草堂《天姥吟》曰：“天姥連天向天橫，勢拔五嶽掩赤城。天台四萬八千丈，對此欲倒東南傾。”按天台有石橋，路不盈尺，長數千丈。下臨絕澗，惟忘其身者過之。過則始得平路，始見天台赤城，蔚有瓊樹、玉闕、天堂、碧林、醴泉，仙物畢具。駱賓王詩曰：“待入天台路，看余過石橋。”元微之《送人遊天台》詩曰：“若過石橋看瀑布，不妨高處便題名。”東坡詩曰：“東海獨來看出日，石橋先去踏長虹。”三子詩意皆言石橋之難過。支道林《天台錄》：“山在剡東南，超然秀出，山有八重，視之如一，周八百里。”《洞天福地記》所謂“上清玉平之天與四明相連。四明三百八十峰，洞周百八十里”。《福地記》所謂“丹山有方石，四面開窗，日月星辰森羅照耀”，故曰“四明”。秦時驅山塞海，鬼神勞役，奔入四明洞不出，因名鬼藏山。時南城在天台北，其巖色皆赤狀如晨霞，故曰霞城，亦曰燒城。瀑布山在西南，水從南巖懸注，望之如曳布，即所謂雪崖華頂峰，在天台北，即天台第八重。東望滄海，所謂“望海尖”也。草木薰郁，殆非人世，李詩“天台鄰四明，華頂高百越”，又“四明三千里，朝起赤城霞。日出紅光散，分輝照雪崖”皆記實也。（《龜磵詩話》卷三）\n秋浦山  水車疊屏  翠微登眺\n《秋浦志》：“李元方嘗刻石於有待巖，謂齊山大小凡十一，而半巖爲勝，秋浦、千里嶺、水車嶺最奇。巖壁之號十五，有待爲大壑之號。九上清爲最。洞之名十四，潛虬爲奇。又洞有五，曰半巖，曰寄隱，曰子昭，曰妙春，曰翠微。翠微特高，尤宜登眺。”李白《秋浦》詩：“秋浦千里嶺，水車嶺最奇。天傾欲墮石，水拂寄生枝。”又詩人郭祥正《追和秋浦》詩亦稱水車嶺曰：“水車嶺萬丈，還如九疊屏。北風來不斷，六月亦生冰。”蓋秋浦，隋縣名，唐置池陽。《池陽記》曰：“秋浦帶郡城，南連驛路，爲舟楫之道。”蓋江湖間勝區也，故李白《秋浦歌》多道其勝，如：“山川如剡縣，風日似長沙”、“千千石楠樹，萬萬女貞林。山山白鷺滿，澗澗白猿吟”、“水急客舟疾，山花拂面香”、“耐可乘明月，看花上酒船”等句，極稱秋浦山水之佳，詩亦活活脫脫，真作家手段。（《龜磵詩話》卷三）\n羊祜垂泣  楊僕移關\n羊祜與從事鄒潤甫登山，垂泣曰：“自有宇宙便有此山，賢達勝士登此者多矣，皆湮滅無聞。”鄒曰：“明公德冠四海，道嗣前哲，令聞令望當與此山俱傳後。”人爲立廟碑。李白所謂“晉朝羊公一片石”是也。蓋荊州之山，荊山爲最，故梅村詩曰：“壓河連華勢孱顏，鳥沒雲歸一望間。楊僕移觀三百里，可能全是爲荊山。”按《漢書注》，楊僕恥爲關外民，乞徙東關，遂移關三百里云。（《龜磵詩話》卷三）\n蛾眉山  去天一握  石刻城郭\n《圖經》：“蛾眉，兩山相對，如蛾眉形，故名。”然則字從蟲，不當從山也。《長慶集》：“蛾眉山下少人行。”《志林》云“蛾眉山在嘉陵，與幸蜀路全不交涉”云。東坡即是生長蛾眉山，則巴蜀地形必不生疏，似是香山之誤。古人於此等處亦失點檢也。楊升庵以爲當作“劍門山下少人行”，亦未知如何。王仁裕《題淮陰廟》詩曰：“孤雲不掩興亡策，兩角曾懸去住心。”按孤雲兩角即所謂“去天一握”者也。蕭相追信至此，淮陰廟在山下。杜草堂《劍閣》詩曰：“惟天有設險，劍閣天下壯。連山抱西南，石角皆北向。兩崖崇墉倚，刻書城郭狀。”觀此詩，劍門石郭之奇壯可想。蓋蜀之諸山，蛾眉最秀。故李詩“蛾眉邈難匹”，又曰“彩錯疑畫出”。（《龜磵詩話》卷三）\n太白山 去天三百  玄德洞  綠髪翁  羊飛沖天\n《錄異記》：“金星之精，墜於漢南主峰之西，爲太白。”《三秦記》：“太白在武功，去長安三百里。”俗云“武功、太白，去天三百。”李詩：“太白何蒼蒼，星辰上森列。去天三百里。邈爾與世絕。中有綠髪翁，披雲臥松雪。”按《雲笈》：“太白洞，周延五百里，名真德之天。”鬼谷子於此授蘇秦佐國之術，名曰玄德洞天。仙人張季連治之。綠髪翁即張季連也。太白之西有羊飛山。昔有人學道於此，養一羊騎之。忽一日，戒童子曰：“勿放羊。”童子放之，羊沖天飛去。李白《登蛾眉》詩“倘逢騎羊子，攜手淩白日”，蓋用此事。或曰騎羊子指黃初平也。（《龜磵詩話》卷三）\n黃山  三十二峰  千朵芙蓉\n黃山在歙州，高四千仞，有三十二峰，穎拔如芙蓉。故李詩曰：“黃山四千仞，三十二蓮峰。丹崖夾石柱，菡萏金芙蓉。伊昔升絕頂，下窺天目松。”下窺天目，則其高可知。三十二峰，白鶴最高，有仙人煉丹處。李詩又曰：“歸休白鶴峰，渴飮丹砂井。”又曰：“仙人煉玉處，羽化留餘蹤。”（《龜磵詩話》卷三）\n青山  愛謝公山  改李白墳\n李詩“宅近青山同謝朓”。按《堯山記》“眺愛青山之勝，築室山南”。青山乃山名也。又曰：“李白至牛渚磯山，愛謝家青山，欲終焉。及卒，遂葬此麓云。”《小說》云：“李白墓在藏石江南岸。”《白氏長慶集》李白墳詩曰“藏石江邊李白墳，遶田無限草連雲”云云，則《小說》之說是矣。而范傳正爲宣歙觀察，改墳於青山，然則世謂白“捉月投江”誤矣。宋詩“青山有墓人謾傳”乃戲言耳。青山，天寶間改爲謝公山。朓詩“還望青山郭”即此山。山頂有謝公池，山下青草市，一名謝家市。（《龜磵詩話》卷三）\n壺中九華  玉女明窗  尤物夢斷  仇池無偶  累累彈渦  袖中東海\n湖口人李正封蓄異石，九峰玲瓏，宛轉若窗櫺然。東坡欲以百金買之，與仇池爲偶，方南遷未暇，因名之曰“壺中九華”。以詩記之曰：“清溪雷轉失雲峰，夢裏猶驚翠掃空。五嶺莫愁千嶂外，九華今在一壺中。天池水落層層見，玉女窗明處處通，念我仇池太孤絕，百金歸買碧玲瓏。”後八年，重過湖口，石已爲好事者取去，乃和前韻自解云：“江邊陣馬走千峰，問訊方知冀北空。尤物已隨清夢斷，真形有在畫圖中。歸來晚歲同元亮，卻掃何人伴敬通。賴有銅盆修石供，仇池玉色自葱蘢。”按《九華山錄》云“青陽坤隅一舍，有山奇秀。其峰有九，古號九子山。”李白更號爲“九華”。有詩曰：“昔在九江上，遙觀九華峰。天河掛綠樹，秀出九芙蓉。”又僧文圭詩“九朵奇峰撲亞青”。又劉夢得有詩以九華爲造化之一尤物。坡以石有九峰，故名之。而其曰“壺中”者即壺公之壺，其中別有天地山川，故云“文登蓬萊閣下，石壁千丈，爲滄浪所戰。時有碎裂，淘洒歲久，皆圓熟可愛。土人謂此彈子渦也。”東坡取數百枚以養石菖蒲，遂作詩遺垂慈堂老人曰：“蓬萊海上峰，玉立色不改。孤根捍滔天，雲骨有破碎。陽侯殺廉角，陰火發光采。累累彈丸間，細瑣成珠琲。”“我持此石歸，袖中有東海。垂慈老人眼，俯仰了大塊。置之盆盎中，日與山海對。明年菖蒲根，連絡不可解。倘有蟠桃生，朝暮猶可待。”石奇奇，詩亦奇奇。又《東坡詩話》：“余於文登海山得白石數升，如芡實可枕。聞梅丈嗜石，以遺其子子明學士。”遂寄詩曰：“願子聚爲江夏枕，不勞揮扇自寧親。”又東坡《怪石供》曰：“齊安江上，往往得美石如玉，多紅黃白色，其文如人指上螺，精明可愛。雖巧者繪畫有不能及者。”“小兒浴於江，時有得之者，戲以餅餌易之，得二百九十八枚，如棗栗菱芡。其一如虎豹首，有口、鼻、眼處。以古銅盆盛石，挹水注之粲然。廬山歸宗佛印禪師適有事至，遂以爲供。禪師常以道眼觀一切世間混沌，空洞了無一物。雖夜光赤壁與瓦礫等，而况此石？雖然，願受此供，灌以墨池人。强爲一笑，使自今山僧野人欲供禪師而力不能辦。衣服飮食臥具皆得以淨水注石爲供，蓋自蘇子瞻始”云。蓋子瞻之嗜石不下於牛奇章，而以所愛豹首石爲印師供，則其嗜佛亦不下於嗜石也。（《龜磵詩話》卷三）\n赤城山飛流萬仞  朱陵洞水簾千尺  香爐爲最  漱玉亭  三峽橋\n瀑布之名天下者，天台、赤城有飛流可數百丈。孫綽《天台賦》“瀑布飛流而界道”是也。曹松詩“萬仞得名雲瀑布，遠看如織掛天台。休疑寶尺難裁量，直恐金刀易剪裁。噴向林哨成夏雪，傾來石上作春雷。欲知便是銀河水，墮落人間合却回。”又羅浮朱陵洞口水簾有名，畢田詩：“洞門千尺掛飛流，玉碎珠聯冷噴秋。今古不知誰捲得，綵蘿爲帶月爲鉤。”然而皆不如廬山之勝。廬山之瀑如康生谷水簾洞者無慮爲數十處，而香爐峰爲尤勝。發源在山頭，人莫有窮者。故陸蟾詩曰：“正源人莫測，千尺掛雲端。”李白詩：“廬山上與星斗連，日照香爐生紫煙。飛流直下三千尺，疑是銀河落九天。”一本作：“日照香爐生紫煙，遙看瀑布掛前川。”下句同。陳希夷詩：“銀河瀉落翠光冷。”石曼卿詩：“玉虹垂地色，銀漢落天聲。”皆襲李者也。東坡云：“余遊廬山，得十五六奇勝，殆不勝紀，懶不作詩。獨摘其尤者，作《漱玉亭》、《三峽橋》二詩”云。《漱玉亭》詩曰：“高巖下赤日，深谷來悲風。劈開青玉霞，飛出兩白龍。蕩蕩白銀闕，沉沉水晶宮。願作琴高生，腳踏赤鯶公。手扶白芙蕖，跳下清泠中。”《三峽橋》詩曰：“吾聞太山石，積日穿線溜。况此百雷霆，萬世與石鬥。空濛煙雨間，澒洞金石奏。彎彎飛橋出，瀲瀲半月彀。玉淵神龍近，雲雨亂清晝。”又朱文公遊廬山作《漱玉亭》、《三峽橋》詩以擬東坡，古人皆以廬山瀑爲天下最云。（《龜磵詩話》卷三）\n萬馬一鼓  如籍破邯\n白水山佛跡巖瀑甚奇狀，東坡詩曰：“峰巒尚開闔，涧谷猶呼舞。至今餘隙罅，流出千斛乳。方其欲化時，天匠磨月斧。青蓮雖不見，千古落花雨。雙溪匯九折，萬馬騰一鼓。回風捲飛雹，涼麵過强弩”云云。其氣勢之雄可知。此古人所以比項籍之破章邯也。（《龜磵詩話》卷三）\n評瀑布詩\n唐宋人瀑布詩甚衆，而其中數三家最優。張曲江詩曰：“絕頂有懸泉，喧喧出烟杪。不知幾時歲，但見無昏曉。閃閃青崖落，鮮鮮白日皎。灑流濕行雲，濺沫驚飛鳥。雷吼何噴薄，箭馳入窈窕。吾聞山下蒙，今乃林巒表。物性有詭激，坤元曷紛矯。默然置此去，變化誰能了。”語意極古奇。李草堂詩曰：“西登香爐峰，南見瀑布水。掛流三百丈，噴壑數千里。歘如飛雷來，隱若白虹起。初驚河漢落，半在雲天裏。仰觀執轉雄，怪哉造化功。海風吹不斷，江月照還空。而我遊名山，對之心益閑。無論漱瓊液，且得洗塵顏。但諧宿所好，永願辭人間。”語意俊逸。范龍圖詩曰：“靈源何太高，北斗尚可挹。淩日五光直，逗雲千仞急。白虹下澗飮，寒劍倚天立。閃電不得瞬，長雷無敢蟄。萬丈巖崖折，一道林巒濕。險逼飛鳥墜，冷灑山鬼泣。須當截海去，濁河不相入。”氣格甚高，末語尤可見自期之正大，譬之水。曲江詩鏡波無風也自生奇，草堂詩千里煙波汪洋無涯，龍圖詩層浪風激雪山嶄巖，其餘諸家皆不出三子範圍之內也。水簾詩，王荊公語工，荊公《題僧德殊家水簾》曰：“淙淙萬音落石顛，皎皎一派當簷前。清風高吹鸞鶴唳，白日下照蛟龍涎。浮雲裝額自能捲，缺月琢鉤相與懸。朱門試問幽人棲，翡翠鮫紗綃不直錢。”形容水簾也得。（《龜磵詩話》卷三）\n逐日盈虧  論潮  鰍出入  龍變化  天河與海激蕩  地脈隨氣進退  元氣升降  先水小水  東流西流  聖水潮\n潮汐者，言朝來夕至也。《抱朴子》曰：“月精生水，故月盛則潮大，月虧則潮縮。”故范文正《觀潮》詩曰：“寧非天吐納，長逐月虧盈。”又古詩：“高與月輪齊朔望，信如銅漏報朝昏。”蓋潮汐往來，應期不爽，爲天地之至信。故李白詩曰：“潮水定可信。”然而姚合《觀潮》詩曰：“此理遠難尋。”羅隱《觀潮》詩曰：“好騎赬尾問陽侯。”蓋言潮理之難於尋究，而欲問諸陽侯潮水之理。古人嘗論之，《山海經》以爲海鰍出入之度，釋氏之書以爲神龍變化之應。《抱朴子》以爲：天河從北極分爲兩條。其一經南斗過，其一經東斗過。兩河隨天轉入地，又與海水合，三水相蕩而天轉之，故激湧而成潮。王充《論衡》以爲水者，地之血脈，隨氣進退，如人氣呼吸。寶叔蒙《海橋志》以爲水隨月之盈虧。盧肇《海潮賦》以爲日出海而衝擊。皆無經據，出於胸臆。大抵天包水，水承地，而一元之升降於太空之中。地承水力以自持，且與元氣升降互爲抑揚，而人不覺，亦猶人之坐舟中，而不知舟之自運也。方其氣升而地沉，則海水溢上而爲潮。及其氣降而地浮，則海水縮而爲汐。古人《觀潮》詩：“乾坤元氣時升降，吳越長江盡吞吐。”此一句爲得之。記日十二辰，由子至已，其氣爲陽陽之氣，又自有升降，以運乎晝。由午至亥，其氣爲陰陰之氣，又有升降，以運乎夜。一晝一夜，合陰陽之氣，凡再升再降。故一日之間潮汐皆再焉。然而《嶺外錄異》：“欽廉之潮，朔望則大，謂之先水。日止一潮，謂之小水。瓊海之潮半月東流，半月西流，不係月之盛衰。”又桂林府有聖水巖，每子時潮上，午時潮落，三五十年有一大潮，名曰聖水潮。潮之異常侯者多矣，此固理之或不常者也。（《龜磵詩話》卷四）\n魏帝逢囊  秦王投鞭\n吳步騭表云：“魏人作布囊，盛沙塞江。”孫權曰：“此江與開闢俱生，寧可以囊塞。”下詔曰：“每讀此表，令人失笑”云云。杜牧詩：“魏帝縫囊真戲劇，苻堅投策更荒唐。”按史：苻堅議伐晉曰：“以吾之衆，投鞭於江，足斷其流”云。而曰投“策”未知如何？如《左傳》“繞朝贈之以策”，而李白詩“臨行將贈繞朝鞭”。若後人用之如是，寧不指爲疵病也？杜牧詩，一本作“苻堅投箠”，箠字反不如策字也。（《龜磵詩話》卷四）\n羿屠巴蛇  軒皇鑿湖\n《寰宇記》：“巴陵郡有象湖，巴蛇吞象曝骨於此，因名之。羿屠巴蛇於洞庭，其骨若陵，因又名陵山。”李詩曰：“修蛇橫洞庭，吞象臨江島。積骨成巴陵，遺言聞楚老。”巴陵又有青草湖，周圍數百里，日月出沒其中，以南有青草山，故名。老杜《宿青草湖》詩：“洞庭猶在目，青草續爲名。”又《過洞庭》詩曰：“鮫室圍青草，龍堆擁白沙。”青草，蓋謂青草湖也。按洞庭湖，《荊州記》：“軒帝遊蜀，見水多日之，下流江淮皆溢。乃鑿一湖注水，今洞庭是也。”（《龜磵詩話》卷四）\n米石投月  耒陽漂水  李杜溺水辨\n《侯鯖錄》：“李白過采石，入水捉月而死”云云。梅聖俞作《采石月》贈郭功父，其詩曰：“采石月下訪謫仙，夜披錦袍坐釣船。醉中愛月江底懸，以手弄月身翻然。不應暴落蛟龍涎，便當騎鯨上青天。青山有塚人謾傳，却來人間知幾年。在昔孰識汾陽王，納官貰死義難忘。今觀郭裔奇俊郎，眉目真似工文章。死生往復猶康莊，樹穴探環知姓羊。”聖俞此作蓋信捉月之說。按李陽冰《序》謂“太白疾亟，枕上授簡，俾爲集序”。無捉月之說。豈古不吊溺，故史氏爲白諱耶？抑《侯鯖錄》所記小說多妄，而詩老好奇，姑以發新意，而謂騎鯨上天耶？又《摭遺》：“杜甫客耒陽，一日遊江上，舟中飮醉，是夕江水暴漲，子美爲驚湍漂泛，其屍不知落於何處。元宗思子美，詔求之。聶令乃積空土於江上，曰：‘子美爲白酒牛炙，脹飫而死。’”韓退之《題子美廟》詩曰：“今春偶客耒陽路，淒慘去尋江上墓。招手借問牧牛兒，牧兒指我祠堂處。入門古屋三四間，草茅緣砌生無數。一堆空土煙蕪裹，空使詩人悲歎起。怨聲千古寄西風，寒骨一夜沉秋水。當時處處多白酒，牛炙如今家家有。飮酒食肉今如此，何故常人無飽死？捉月走入千尺波，忠諫便沉汨羅底。固知天意有所存，三賢所歸同一水”云云。退之此詩，亦信《摭遺》之說。按：元御史集《杜工部墓誌》云：“甫扁舟下荊楚，竟以寓卒，旅殯岳陽。其後附遷偃師。唐史氏承小說‘牛炙白酒，大醉一夕，卒’之語。信哉！史氏之誣也。”蓋退之襲史氏之謬，史氏承小說之訛。其承訛襲謬有如是矣。李杜溺死之說，俱出於野乘之誤，故辨之如是。（《龜磵詩話》卷四）\n公無渡河\n李長吉《公無渡河》云：“公乎公乎！提壺將焉如？屈平沉湘不足慕，徐衍入海誠爲愚。公乎公乎！牀有筦席盤有魚。北里有賢兄，東鄰有小姑。隴畝油油黍與葫，瓦甒濁醪蟻浮浮。黍可食，醪可飮，公乎公乎其奈居。被髮奔流竟何如？賢兄小姑哭鳴鳴。”長吉此詞，藝苑絕唱，蓋長吉詩比太白不及遠甚，而此篇比太白《公無渡河》似勝。按《樂府題辭·箜篌引》，即高麗津卒霍里子高妻麗玉所作也。子高晨起刺船，有一白首狂夫，被髪提壺，亂河而渡。其妻隨而止之，不及，遂墮水死。其妻援箜篌鼓之，作《公無渡河》之曲。曲終，亦投河死。子高還以其聲語其妻麗玉，麗玉傷之，乃引箜篌寫其聲，聞者莫不飮泣，麗玉以其曲傳鄰女麗容，名曰《箜篌引》。唐詩“爲君試奏箜篌引”是也。而我國樂府無傳焉，何也？可惜！（《龜磵詩話》卷四）\n磨杵爲針  積溜穿石\n《方輿勝覽》：“磨針溪，在眉州鼓山縣象耳山下，李草堂讀書於此山，學未成，棄去。適過是溪，有一老嫗方磨鐵杵。李問‘何爲？’答曰：‘欲作針耳。’李感其言，遂還，卒業”云。潁濱詩曰：“磨杵溪上月，昔昔照書幃。” 嫗自言姓武，溪傍有武氏巖。龜磵子曰：“泰山之溜猶能穿石，故坡詩曰‘吾聞泰山石，積日穿線溜。’”此積累所致也。滴之不息，溜能穿石。磨之不已，杵亦成針。志於學者可不勉旃。（《龜磵詩話》卷四）\n神農九井\n《荊州記》：“隨郡有厲鄉，山下有穴，相傳神農所生穴。穴口方一步，容數十人。石上有神農廟。厲鄉西有塹，上有神農舊宅，宅有九井。”神農旣育九井，自穿汲一井，八井皆動。李白於《隨州紫陽宅送烟子元演序》云：“吾與煙子周求名山，入神農之舊鄉。”又有詩《題紫陽先生壁》曰：“神農好生長，風俗久已成。”按紫陽即真人周義山也，字季通，周勃七世孫。餐霞樓即紫陽吸氣處。九井在其下。舊說神農見九井自穿，始教民鑿井。而《周書》云“黃帝始穿井”，《世本》言“伯益始作井”，其說不同。又襄邑南瀨鄉老子廟，廟中有九井能潔齋入祀者水溫凊云。（《龜磵詩話》卷四）\n灌嬰浪井\n《寰宇記》：“漢高六年，灌嬰鑿井。年久湮塞。後孫權經湓城，自標井地，令人掘之，得古井。有石銘云：‘漢六潁陰侯所開。卜云三百年當塞，塞後不滿百年，當爲應運者所開。’權得銘欣悅，以爲己瑞。井甚深，大江有風浪此井輒動。土人呼爲‘浪井’。”李詩：“浪動灌嬰井，潯陽江上風。”井在潯陽城內。（《龜磵詩話》卷四）\n上都帝居 鐘山龍蟠 金陵瑤光\n玉溪詩曰：“軍烽照上都。”唐以西京爲上都，即秦中也。秦中之地，周人居之以興忠厚之化，秦人居之以興富强之業，漢唐居之以啓久長之基。杜草堂所謂“秦中自古帝王州”是也。蓋其風氣融結，水土深厚，其民又重厚，質直，非山東諸國所及也。故孟湖詩曰：“襟帶山河地，京師帝者居。”欲爲定都之計者不可不居於此。《寰宇記》曰：“孔明謂吳王曰：‘鐘山龍蟠，石城虎踞，真帝王居也。’”故李白詩曰“鐘山龍蟠走勢來”，義山詩曰“鐘山何處有龍蟠”，又義山《南朝》詩曰“地險悠悠天險長，金陵王氣應瑤光”。按《春秋運斗樞》“北斗第七星瑤光”。江淹詩“瑤光正神縣”是也。南朝爲正朔所歸，故曰應瑤光也。（《龜磵詩話》卷四）\n珊瑚照水  因依漢槎\n《格物叢論》：榴花來自安石國，故曰石。亦有從海外新羅國者，名曰海榴。李白詩“魯女東窗下，海榴世所稀。珊瑚映綠水，未足比光輝”，此新羅種也。元稹詩“何年安石國，萬里貢榴花。迢遞河源道，因依漢使槎”，此安石種也。石榴詩多用張騫安石事，而惟“王母堂前親見栽，張騫偷得天下來”之句語新。韓詩曰“五月榴花照眼明”，而南方有十月開花者，故詩有曰：“炎洲氣序異，十月榴始華。”（《龜磵詩話》卷五）\n石上紫花  王興長生  韓衆生色  安期留寫  臒龍抱石\n《抱朴子》曰：“菖蒲須石上，九節已上紫花者尤善。”李白《送楊山人歸嵩山》詩曰：“爾去掇仙草，菖蒲花紫茸。”《列仙傳》：“王興，城陽壺谷中凡民也。漢武登嵩山起道宮，使東方朔、董仲舒齋而俟神。忽有人長二丈，耳出頭巔下至肩。帝禮而問之，曰：‘吾九疑人也。聞中嶽有石上菖蒲九節，故來采之。’忽不見。帝曰：‘彼非服食者，必中嶽之神，以喻朕耳。’遂採服之。經三年，覺夢不快，遂止。從官多服之，然皆莫能持久，唯王興聞其言，採服不息，遂得長生。鄉老世見之。”李白《嵩山采蒲者》詩曰：“神仙多古貌，雙耳下垂肩。我來採菖蒲，服食可延年。喻帝竟莫悟，終歸茂陵田。”又韓衆服蒲十三年，身生毛，日視書萬言皆誦，冬袒不寒。安期生服九節蒲，仙去。古人菖蒲詩：“曲曲根盤龍骨瘦，織織葉簇虎鬚長。安期服餌飛升去，玉舄空留舊草堂。”按《南越志》：“熙安縣東北有菖蒲澗，水味甘冷異常。襄陽羅友累石澗側，容百許人，亟遊之者以爲洗心之域。咸安中，姚成甫採菊澗側，一丈夫謂成甫曰：‘此澗菖蒲，安期所餌。可以忘老。’於是徊翔俯仰，忽然不知所終。”簡齋詩“閑行澗底採菖蒲，千歲龍蛇抱石癯。明朝却覓房州路，飛下山顛不用扶。”蓋菖蒲服之延年，輕身飛行山上云。（《龜磵詩話》卷五）\n白頭翁\n草有名白頭翁者，李草堂詩：“如何青草裏，亦有白頭翁。折取對明鏡，宛將衰鬢同。”按《本草》：白頭翁一名野丈人，一名胡王使者，一名奈何草。陶隱居云：“白茸狀，似人白頭，故名，一名奈何。”疑亦其“奈白頭何”之義也。（《龜磵詩話》卷五）\n郁金草香\n李詩：“蘭陵美酒郁金香。”按《本草》：郁金香生大秦國，二三月開花，狀如紅藍，其花即香。古者灌用郁鬯以降神，取郁鬯草煮汁和釀，其氧芬香調鬯。郁鬯草即大秦國郁金香耶？《醫學入門》云：郁金不甚香，但其氧輕揚，致達酒氣於高遠，以降神也。我國所產郁金是也。觀此，則郁金似有二種。郁鬯，古注以爲草名。而一說郁，郁金草也；鬯秬，黑黍米，百穀之華。鬯，先王搗米煮草和釀作酒，秬鬯是也。未知何說爲是？即曰“郁鬯草”，則草名似是。《書》“秬鬯”注，蘇氏曰：“以黑黍爲酒，合以郁鬯。”則鬯非黑黍米，而乃草也。（《龜磵詩話》卷五）\n羅敷采桑  秋胡托蔭\n《陌上桑》，邯鄲秦氏女羅敷所作也。嫁邑人千乘王仁，後爲趙王家令。敷陌上采桑，王登臺而悅之，欲奪焉。敷乃弾箏作《陌上桑》之歌以自明。其詞曰：“羅敷喜蚕桑，采桑城南隅。使君東南來，五馬立踟躕。使君謝羅敷，寧可共載否？羅敷前致辭，使君一何愚。使君自有婦，羅敷自有夫。”其詞嚴截，有不可犯之意。使桑中之女見此詩，赧然知所愧矣。或曰：“此詩非羅敷所自作，詩人爲羅敷辭，以明臣子之義。”未知然否。李白《陌上桑》曰：“使君且不顧，况後論秋胡。”按，魯秋胡納妻五日，官於陳。後歸見路傍美婦采桑，悅之，下車願桑托蔭下，婦不顧，胡曰：“力田不如見少年，采桑不如見貴郎。吾有金，願與子歸。”曰：“田蚕養舅姑，何待他人金。”胡乃歸家，母呼其妻，乃向采桑者也。數胡之罪，自投於河，噫！不見金義也，責其夫正也。至於投河，則君子以爲偏也。楚邊邑畢氏之處女，與吳邊邑之女爭桑。二女家相怒，喧二國。楚邊邑長攻滅吳邊邑。吳王怒，使公子光伐楚，拔兩都。《齊書》：襄陽俗，鄰居必種桑於界以爲志。韓系伯以爲桑陰妨地，地邊開數尺，鄰人隨侵之，系伯又改種。鄰人慚，還所侵地。余嘗於蚕月見鄰女偷桑，見覺喧閙，戲有“若使人皆韓系伯，應無吳楚二家喧”之句。（《龜磵詩話》卷六）\n彭澤五柳  武昌官柳\n杜詩曰：“大夫曾取柳，先生曾得名。”大夫，謂柳下惠也；先生，謂五柳先生也。《晉書》：淵明爲彭澤令，門前種五柳，故唐詩曰：“昔聞彭澤門前柳，今見河陽縣裏花。”又崔峒贈李明府詩曰：“松堂寂寂對煙霞，五柳門前聚晚鴉。”以此二詩觀之，五柳乃彭澤所種也。然先生自贊曰：“宅邊有五柳，故自號。”則五柳乃栗里所種，明矣。余謂淵明愛柳，當於所居宅種五柳，及爲彭澤，亦種五柳於衙門前也。李白詩“門垂碧柳似陶潛”，以栗里所種言之也。夏桂州詩“江城莫種淵明柳”，以彭衙所種言之也。又淵明嘗於彭衙手植花卉，故唐人寄韋蘇州詩曰“陶潛縣裏看花發，庾亮樓中對月明”是也。或曰：“杜詩云‘官柳著行新’，又云‘市橋官柳細’，官柳之說，蓋自陶彭澤始乎？”余曰：“雖非彭澤始，而亦陶氏家事也。”淵明祖侃鎮武昌，性纖密好問，類趙廣漢。嘗課諸營種柳，都尉夏施盜官柳，植之私庭。後侃過之，駐車問曰：“此是武昌西柳，何因來此？”施惶恐謝罪。唐詩“武昌官柳一行疏”是也。（《龜磵詩話》卷六）\n鼓吹山 仙石竹自動宮商 臨賀竹自成蕭管\n《丹陽記》：江寧縣有慈母山，積石臨江，生蕭竹。王褒《洞簫賦》所稱即此也。自伶倫采竹嶰谷，其後唯此竿見珍，故歷代皆取給樂府，俗呼爲“鼓吹山”。李白《慈姥竹》詩曰“野竹鑽石生，蒼煙映江島。龍吟曾未聽，鳳曲吹應好”者，即此竹也。然而李詩注云“慈姥山在當塗縣”，未知孰是。又《永嘉記》曰，陽嶼有仙石山，頂上有平石方十餘丈，名仙壇，壇陬輒有一䈥竹，凡四竹，葳蕤青翠，風來動音，自成宮商。石上淨潔，初無麄籜。曾有人於石上羽化，故曰仙石。又《荊州記》，臨賀山有竹，大數十圍，高數十丈，有小竹生其傍。下有磐石，徑四五丈，方正如棋局。兩竹屈垂，拂掃石上，初無麄塵，數十里聞風吹此竹，如蕭管之音。古詩“風彈不調琴”，政謂此等竹也。（《龜磵詩話》卷六）\n若木若華\n《淮南子》云，灰野之山有樹，名曰若木，日所出處。《韻海鑒原》亦曰“若木，東海木名。”而阮籍詩曰：“若華耀西海，扶桑翳瀛洲。”又李白詩：“西海栽若木，東溟植扶桑。”按《事文玉屑》曰：“若木在崑崙西，其華日未出時，光照下地，名若華。”古文曰“四照之花萬品”是也。諸說不同，未詳孰是，或曰若華、若木，樹自不同，若木在日出處，若華在日入處，然否？（《龜磵詩話》卷六）\n五丁引蛇\n李義山《詠史詩》曰：“運去不逢青海馬，力窮難拔蜀山蛇。”按《蜀王本紀》：秦惠王欲伐蜀，蜀王好色，乃獻美女五人。蜀王遣五丁迎女，還至梓潼，見大蛇，入山穴中。五丁共引蛇，山崩壓五丁，五丁踏蛇而大呼。李白詩“山崩壯士死”蓋謂是也。《地理志》：綿竹縣有玉妃溪，初，五丁與玉女同生。其母初生一包，父以爲怪，棄之溪中。後聞哇哇聲，往視之，乃一女五男，收養之。旣長，女爲蜀王妃，男爲五丁云。義山此詩，疑爲文宗而發。文宗受制家奴，自比赧、獻。義山追感此事。蛇，蓋指逆閹仇士良諸人也。（《龜磵詩話》卷七）\n巴蛇吞象\n古詩：“人道巴蛇千腫毒，鉤牙含怒宿荊榛。”按《山海經》：“巴蛇吞象，三歲而出其骨。”又《寰宇記》：“巴陵郡有象湖，巴蛇吞象，曝骨於此。”故李詩曰：“修蛇橫洞庭，吞象臨江島。積骨成巴陵，遺言聞楚老。”羿屠巴蛇於洞庭，其骨若陵，故巴陵得其名。（《龜磵詩話》卷七）\n乳窟似鼠  化形爲人\n蝙蝠即蟙䘃也。《佛經》云：“譬如蝙蝠，人捕鳥時，入穴爲蝠；人捕鼠時，出穴爲鳥。”一名伏翼，又曰飛翼，一名仙鼠，又曰天鼠。忌庚申夜，值庚申乃伏。百歲色赤，千歲色白，得食，壽萬歲。荊州玉泉寺近清溪諸山。山澗往往多乳窟，乳窟玉泉交流，中有白蝙蝠，大如鴉，李白詩“仙鼠如白鴉”、東坡詩“澗中仙鼠白鴉翻”，皆是也。《仙經》曰“體白如銀，棲則倒懸。”即《抱朴子》所謂肉芝百二十種之一也。《北戶錄》云：“紅蝙蝠，出瀧洲，背深紅色，唯翼脈淺黑，多雙伏紅蕉花間。若獲其一，則其一不去。南人收爲媚藥。”《神異經》：“百歲蝙蝠，於人口上服人精氣，以求長生。至三百歲，能化形爲人，飛遊諸天。”或生人家屋間。立夏後陰乾，治目冥，令人夜夜有光。（《龜磵詩話》卷七）\n吳人聞鳴\n蟋蟀或謂之蛬，南楚間謂之由蚟孫。一名絡緯，李白詩“絡緯啼寒金升欄”是也。一名促織，里語曰：“促織鳴，懶婦驚。”王荊公《促織詩》曰：“金屏翠幕與秋宜，得此年年醉不知。只向貧家促機杼，貧家猶有幾絇絲。”一名莎雞，在莎草中鳴，故名。詩有曰：“細盤沙草覓不見，却坐後階還有聞。”《埤雅》：“莎雞，有三尾者，雌也；二尾者，雄也。吳人取雄而矯健者馴養以鬥。其鳴在股間，非其口也。”《詩義問》：“蟋蟀食蠅而化成。”未知然否？（《龜磵詩話》卷七）\n泥無骨\n李詩：“笑殺山翁醉似泥”。泥，蟲名，出東海，純肉無骨，在水則活，失水則如泥，故名。又名“沙噀”。詩意蓋謂山翁沉醉迷離，如失水之泥也。（《龜磵詩話》卷七）\n三青鳥\n明泉詩曰：“翩翩三青鳥。”駱賓王詩曰：“三鳥翩聯保消息。”李白詩曰：“婉孌三青禽。”又曰：“三鳥別王母，銜書來見過。”按《漢武故事》云：“三青鳥如烏，挾持王母旁。”《大人賦》曰：“吾乃今日睹西王母，翯然白首戴勝而穴處兮，亦幸有三足青鳥爲之使。”張揖疏云：“三足青鳥也。”其說不同。（《龜磵詩話》卷八）\n天生瓊枝  其實琅玕\n《老子》曰：“南方之鳥，天爲生食。其樹名瓊枝，以琅玕爲食。”江文通詩曰：“朝食琅玕石，夕飮玉池律。”李太白：“鳳饑不啄栗，所食唯琅玕。”詩語皆出於《老子》。然《詩疏》曰：“鳳非竹實不食，非澧泉不飮。”故詩有曰：“上林堪飮啄，竹垂澧泉清。”則《老子》所謂“其樹瓊枝琅玕爲實者”，蓋亦指竹實而言也。（《龜磵詩話》卷八）\n鸞鳳辨色\n李白詩曰：“鸞乃鳳之族。”蓋鸞、鳳其形相類，當以色別。按《決錄注》曰：“辛繕，字公文，治《春秋讖緯》，隱居華陰，光武徵不至。有大鳥高五尺，雞頭燕頷，蛇頸魚尾，五色備舉而多青，棲繕槐樹，旬時不去。弘農太守以聞，詔聞百官，皆以爲鳳。太史令蔡衡對曰：‘凡像鳳者有五：多赤色者鳳，多青色者鸞，多黃色者鵷，多紫色者鷟，多白色者鵠。今此鳥多青，乃鸞也，非鳳也。’上善其言。三公聞之，咸遜位避繕。”然則鸞、鳳之別當以色也。（《龜磵詩話》卷八）\n正平作賦  地因得名\n《鸚鵡賦》，禰衡正平所作也，孔融嘗薦衡於曹操曰：“淑質正亮，英才卓犖，志懷霜雪，疾惡若讎，任座史魚，殆無以過。”操欲見之，衡尚氣剛傲，矯時慢物，不肯往，而數有恣言。操懷忿，因召擊鼓，裸身辱之。操怒，不欲自殺衡，送與劉表。復侮慢，表不能容。以江夏太守黃祖性急，故送衡與之。祖子射爲章陵守，尤善於衡。射大會賓人，有獻鸚鵡者，射舉杯於衡前曰：“禰處士，今日無用娛賓，切以此鳥，明慧聰善，羽族之可貴。願先生賦之，使四座咸共榮觀。”衡因不停筆，辭彩甚麗，遂名其地曰鸚鵡洲。後爲祖所殺。觀其所著賦，專以自况。一篇中三致意焉。余每三復其文而悲傷之。李白詩云：“魏帝營八極，蟻觀一禰衡。黃祖斗筲人，殺之成惡名。吳江賦鸚鵡，落筆超群英。鏘鏘振金石，句句欲飛鳴。鷙梟啄孤鳳，千春傷我情。”此篇最爲精當也。宋謝莊爲太子庶子時，南平王鑠上赤鸚鵡，詔群臣賦之。左衛率袁淑，文冠當時，作賦以示莊，莊賦亦竟。淑見而歎曰：“江東無我，卿當獨步。我若無卿，亦一時傑。”遂隱其賦。余觀謝莊所作非不佳矣，但比觀衡賦，自有小鸚鵡、大鸚鵡之別耳。（《龜磵詩話》卷八）\n贈鷳求詩\n李草堂聞黃山胡公有雙白鷳，蓋是家雞所伏，自小馴狎，了無驚猜。以其名呼之，皆就掌取食。然此鳥耿介難畜，草堂平生酷好之，竟莫致。胡公贈鷳求詩，欣然援筆，三叫成詩以贈曰：“請以雙白璧，買君雙白鷳。白鷳白如錦，白雪恥容顏。照影玉潭裏，刷毛琪樹間。夜棲寒月靜，朝步落花閑。我願得此鳥，玩之坐碧山。胡公能輟贈，籠寄野人還。”草堂此詩可以當雙白璧珍玩可喜，祝穆和父乃以此詩爲黃魯直所作。未可知何所據而云耶？宋李昉致仕，所居畜五禽，名白鷳曰“白閑客”。坡詩：“把酒惜春都是夢，不如閑客此閑看。”人謂“閑客”之名自李相始，而按杜牧詩“閑客此閑行”，則“閑客”之名自唐已然矣。（《龜磵詩話》卷八）\n雉朝飛\n齊牧犢子七十無妻，見雉雌雄相隨，撫琴而歌曰：“雉朝飛，鳴相和。雌雄群，遊山阿。”李白詩：“瀧麥青青二月時，白雉朝飛挾兩雌。錦衣綺翼何䙰褷，牧犢采薪感之悲。”又衛侯女嫁於齊太子，中途太子死，傅母曰：“且往當喪。”哀畢，不肯歸，終之以死。傅母悔之，取女所操琴於塚上鼓之，忽二雉出墓中，傅母撫雉曰：“女果鳥雉耶？”言未畢，俱飛去，忽不見。傅母悲痛，援琴作操，故曰“雉朝飛”。樂府《雉朝飛》，蓋有二義也。（《龜磵詩話》卷八）\n召見詠烏\n李義府始召見，太宗令詠烏，云：“日裏飏朝彩，琴中聞夜啼。上林多少樹，不借一枝棲。”帝曰：“吾將全樹借汝，豈惟一枝。”按《樂府·琴操》有《烏夜啼》曲，故曰“琴中夜啼”。李白《烏夜啼》詞曰“君家樹頭多好枝”亦義府意也耶？（《龜磵詩話》卷八）\n官雞輸稻  鬥雞賜錦  神雞童\n玄宗在蒲邸時，樂民間清明節鬥雞戲。及即位，置雞坊，索長安雄雞金尾、鐵距、高冠者千數養之。選六軍小兒五百馴飼之。杜詩“官雞輸稻梁”，蓋謂是也。於是民間尤甚，諸王外戚公主家，傾帑破產以償雞直。時楊國忠以鬥雞供奉進。故杜詩曰：“鬥雞初賜錦，舞馬旣登牀。”賈昌年七歲，趫捷過人，能解鳥音。上出遊，見昌木弄雞於雲龍門道旁，召入雞坊。昌以三尺童子入雞群，如狎群雞。壯者、勇者、怯者，水穀之時，疾病之候，悉知之。護雞坊中謁者王承恩言於上，召試殿庭，皆中帝意。即日爲五百小兒長，金帛之賜日至其家。開元十三年，雞籠三百，從上東封。父忠死於泰山，上命歸葬。縣官爲器車護送。時人語曰：“生兒不用識文字，鬥雞走馬勝讀書。賈家小兒年十三，富貴榮華代不如。能令金距期勝負，白羅繡衫隨軟轝。父死長安千里外，差夫治道挽喪車”云云。天下號昌爲“神雞童”。每從驪山，冠翠雕金華冠，著錦繡襦袴，執鐸前道，群雞敍立，顧眄如神，指揮風生，樹毛振翼，勵吻磨距，隨鞭進退，不失昌度。勝負旣決，强者前，弱者後，隨昌雁行，歸於雞坊。角抵跳劍，蹴球踏繩者，莫不氣沮意索。昌以民間尺童，無他技藝，只以鬥雞得專寵，傾動一世，豈教猱擾龍之徒歟？李白詩曰：“路逢鬥雞者，冠蓋何輝赫。鼻息幹虹霓，行人皆怵惕。”蓋指賈昌事而諷刺之也。識者以爲，雞酉屬，帝生之歲也。鬥者兵像，近雞禍也。余謂雖非酉生而淫戲若是，安得不召禍致亂？（《龜磵詩話》卷八）\n無愁白頭  上文君機\n李白《白頭吟》曰：“錦水東北流，波蕩雙元央。雄巢漢宮樹，雌弄秦草芳。”寧同萬死碎綺翼，不忍雲間兩分張。（《龜磵詩話》卷八）\n海鷗知風  玉雪無垢\n又李白詩“搖曳雙白鷗，飛入滄江流。寄影宿沙月，沿芳戲春洲。”道得江鷗悠閒淨潔之意也。（《龜磵詩話》卷八）\n周周飮河\n李白詩“羽族品萬化，小大各有依。周周亦何辜，六翮掩不揮。願銜衆禽翼，一向黃河飛。飛者莫我顧，歎息將安歸。”解者以周周作啁啁，謂鳥聲，恐誤矣。周周，即韓子所謂周周鳥也。詩意蓋謂：周周，鳥之無力者也。願銜有力者之羽而飮於河。今有力者，飛而不顧。猶言在野之賢，望在位者汲引以進，而在位者卒無進賢之心。不能自拔，茫無所歸，唯有歎息而已。辭懇意切，切中古今時病。讀之者其將有感於斯詩也歟？（《龜磵詩話》卷八）\n秋浦錦駝\n《博物志》：“山雞有美毛，自愛其色，終日映水。目眩則溺死。”李白詩：“秋浦錦鴕鳥，人間天上稀。山雞羞淥水，不敢照毛衣。”此詩蓋形容錦鴕鳥之美，山雞之所不如也。和帝時，安息國獻條支大爵，謂之安息爵。頸及膺、身、蹄都似橐駝，色蒼，舉頭八九尺，張翅丈餘，食大麥。其卵如甕，謂之鴕鳥。又《魏志》：“波斯有大鳥，形如橐駝，有兩翼，而飛不能高。食草與肉，亦能啖火。馳走甚急，一日能七百里。”又《唐書》：“永徽中，吐火羅國獻大鳥。其色玄，足如駝，有翅能飛，日行三百里，能啖銅鐵，呼馬鴕鳥。上獻於昭陵，又刻像於陵。”李白所謂錦駝，蓋有鴕鳥之形而錦文者歟？謂之秋浦錦駝鳥，則產於秋浦者，而其詳欠考。（《龜磵詩話》卷八）\n鳷鵲翔集\n王維詩曰“聲連鳷鵲觀”，李白詩曰“空瞻鳷樓”。按：《拾遺記》曰：“條支國產異鳥，名鳷鵲。形高七尺，解人語。其國太平則鳷鵲翔集。漢章帝時來貢，樓觀之名蓋出於此是。又：漢武時，四夷賓服，有獻馴鵲。若有喜樂事，則翼翔鳴。”莊子所謂“雕陵之鵲”，蓋其類也。（《龜磵詩話》卷八）\n棘刺母猴\n故李白詩亦曰：“棘刺造沐猴，三年費精神。”亦譏世之作詩賦而無實用者也。（《龜磵詩話》卷九）\n 月精爲馬  八尺謂龍\n 李白《白馬篇》曰：“龍馬花雪白。”（《龜磵詩話》卷九）\n 三花無花\n 《韻府》云：“唐人尚剪馬騌，三騌者曰‘三花’。五騌者曰‘五花’。李白詩所謂‘五花馬’是也。”（《龜磵詩話》卷九）\n 妾馬相換 \n 李白《天馬歌》曰：“伯樂剪拂中途遺，少盡其力老棄之。願逢田子方，惻然爲我悲。”噫，人亦有似之者：趙之廉頗、漢之李廣，少見用而老見棄，皆田子方之老馬也。（《龜磵詩話》卷九）\n 感夢而生\n 李白母夢長庚而生白，故有“豈是長庚夢到遲”之句。其他感夢而生者甚衆，是知偉人之生，必有符驗之先兆者也。（《龜磵詩話》卷十）\n 摩頂能行  觸首能語\n 楊文正生數歲不能言，一日，家人抱登樓，偶觸其首，遂吟詩曰：“危樓高百尺，手可摘星辰。不敢高聲語，恐驚天上人。”（《龜磵詩話》卷十）\n 變化由心 \n 李太白《贈湖州司馬》詩曰：“湖州司馬何須問，金粟如來是後身。”“前後身”本出釋氏輪回之說，而隋李士謙論曰：“客有不信佛加報應者，士謙曰：‘積善餘慶，積惡餘殃，豈非休咎耶？佛經云：轉輪五道。此賈誼所謂千變萬化未始有極也，若鯀爲黃熊，杜宇爲題鴂，褒君爲龍，牛哀爲虎，君子爲鵠，小人爲猿，黃母爲黿，宣武爲鱉，鄧艾爲牛，徐伯爲魚。此非佛家變受異形之謂耶？’客曰：‘邢子才云豈有松柏後身化爲樗櫟者。’士謙曰：‘此不類之說。變化皆有心作，木豈有心乎？’客亦不能難。”（《龜磵詩話》卷十）\n 太白後身  樹穴探環\n 郭祥正功父，母夢李太白而生功父，少有詩名。梅堯臣聖俞曰：“天才如此，真太白後身也。”遂贈詩曰：“死生往復猶康莊，樹穴探環知姓羊。”羊祜五歲，令乳母取所弄金環，母曰：“汝先無此物。”祜即詣鄰人李氏東園桑木中探得之。主人驚曰：“此吾亡兒所失物也。”乃知李氏子則祜前身也。（《龜磵詩話》卷十）\n 名本字末\n 古者，名以正體，字以表德。名，字之本；字，名之末也。本故尊，末故卑。名者，己之所以承尊，尊者之所以命己；字則己之所以接卑，卑者之所以稱己也。君之於臣、先生之與其門人，名之可也。至於同官之僚黨，同門之於朋友，可以稱其字，而不可斥其名。然而唐人尚不諱名，如杜甫詩云“白也詩無敵”，李白詩云“飯顆山頭逢杜甫”。古人未嘗諱字，孔子弟子記事者，皆稱仲尼，子思亦稱夫子爲仲尼。呂后微時，字高祖爲季，袁種字其叔父爲絲。王丹與侯霸子語，字霸爲君房。至宋猶然，明道先生嘗曰：“余年十四五從周茂叔。”伊川亦嘗呼明道表德。字乃卑者所以稱己也，故不諱，而今人之諱字者，殊非古立字之意也。（《龜磵詩話》卷十）\n 名字偶同\n 荊公詩曰：“我名公字偶相同。”姓名偶同者多。李白詩曰：“毛遂不墮井，曾參豈殺人。虛言誤公子，投杼惑慈親。”按《西京雜記》：“漢杜陵秋胡者，能通《尚書》，善爲古隸字，爲翟公所重，欲以兄女妻之。或曰：‘秋胡經娶而失禮，妻遂溺死，不可妻矣’。馳象曰：‘今之秋胡，非昔之秋胡也。昔魯有兩曾參，南曾參殺人，人以告北曾參母，母以見疑。野人毛遂墜井以死，人告平原君，君曰：‘嗟乎！天喪予。’旣而知野人毛遂，非平原君客毛遂也。物固有似之而非者，玉之未理者爲璞，死鼠未屠者亦爲璞，月之旦爲朔，車之旃亦爲朔，名齊實異，所宜辨也。豈得以昔秋胡之失禮，失婚於今秋胡哉？”兩毛遂，兩曾參，同時而同姓名者也。兩秋胡，不同時而同姓名者也。唐德宗時，制誥缺，上批曰：“與韓翃。”時有與翃同姓名者爲江淮刺史。所司具二人同進。上批復曰：“‘春城無處不飛花，寒食東風御柳斜。’與此韓翃。”此亦同時而姓名偶同者也。又有姓字偶同者，杜欽字子夏，少好經書，家富而目盲，茂陵杜鄴與欽同姓字，俱以材能稱京師。故衣冠謂欽爲“盲子夏”以相別。欽惡以疾見詆，乃爲小冠，高廣纔二寸。由是京師更謂欽爲“小冠杜子夏”，鄴爲“大冠杜子夏”。又陳遵字孟公，時列侯有與遵同姓字者。每至人門曰：“孟公”，坐中莫不震動。旣至而非，因號其人曰“陳驚座”云。姓名字偶同者，蓋亦多矣。（《龜磵詩話》卷十）\n 伯魯隔魯\n李白有子曰伯魯，甚愛之，《贈武諤》詩序曰：“聞中原作難，余愛子伯魯在魯，許將冒胡兵以致之”云。其詩曰：“愛子隔東魯，空悲斷腸猿。”（《龜磵詩話》卷十）\n 史女貞義  伍子償飯\n 李白遊溧陽感此事有詩曰：“朝登北湖亭，遙望瓦屋山。聞有貞義女，振窮瀨水灣。清光子在彼，白日如披顏。高墳五六墩，翠瓦棲猛虎。遺跡翳九泉，芳名動千古。運開展宿憤，入夢鞭平王。凜威天地間，聞名若懷霜。”嗚呼！此女貞明操執，真丈夫女哉！其碑未知何人所撰，而一片石亦可與語也。（《龜磵詩話》卷十）\n 竹帛光榮\n李詩曰：“名在烈女籍，竹帛已光榮。”昔緹縈上書，其父贖罪；津女棹歌，其父免死。故曰：“淳於免詔獄，漢主爲緹縈。津女一棹歌，脫父於嚴刑。”噫！淳于一女，津吏一女，豈於男所可比擬者？故曰：“十子若不孝，不如一女英。”（《龜磵詩話》卷十）\n 成此宅相\n 晉魏舒，少孤，爲外家甯氏所養。甯氏起宅，相宅者：“當出貴甥。”外祖母以盛氏甥少而慧，意謂應之。舒曰：“當爲外氏成此宅相。”李白《贈甥高五》詩曰：“賢甥即明月，聲價動天門。能成吾宅相，不減魏陽元。”陽元，舒字也。（《龜磵詩話》卷十）\n三荊同株\n 《續齊諧記》：京兆人田真與弟廣、慶三人分財各居。堂前有紫荊花一株，甚茂，共議破而爲三。至明朝，即枯死。真驚，謂二弟曰：“荊本同株，當分析便憔悴，况人兄弟而可離，是人不如木。”遂相感復合，荊復茂。李白《上留田行》曰：“田氏倉卒骨肉分，青天白日摧紫荊。交柯之木本同形，東枝憔悴西枝榮。無心之物尚如此，商參胡乃尋天兵。”語甚至切。又《選》詩“三荊歡同株”，亦出於此。（《龜磵詩話》卷十）\n 有隱居服 \n 扶風梁鴻伯鸞家貧不娶。同郡孟氏女狀貌肥醜，力能舉石臼，擇配不嫁曰：“欲得賢如伯鸞者。”鴻聞而聘之。及嫁，以裝飾入門。鴻不答，乃跪床下請罪，鴻曰：“吾欲得裘褐之人，惧隱深山耳。乃衣綺縞，傅粉黛，豈鴻所願！”孟氏曰：“將以觀子之志。妾自有隱居之服。”乃更爲椎髻，著布衣，操作而前。鴻喜曰：“真梁鴻妻也！”因名曰德耀，字孟光。乃共入灞陵山，以耕織爲業。後適吳。李白詩“梁鴻入會稽”是也。（《龜磵詩話》卷十）\n 跨海斬鯨\n 李白詩曰：“安得倚天劍，跨海斬長鯨”又曰：“巨鼇莫戴三山去,我欲蓬萊頂上行。”讀太白此等句，令人氣湧如山，蓋太白平生志氣殆非庸碌人所可倫比。皮日休《李翰林》詩曰：“吾愛李太白，身是酒星魄。口吐天上文，跡作人間客。磥河千丈林，澄澈萬尋碧。醉中草樂府，十幅筆一息。召見承明廬，天子親賜食。醉曾吐御牀，傲幾觸天澤。權臣妒逸才，心如斗筲窄。失恩出內署，海嶽甘自適。刺謁戴接罹，赴宴著縠屐。諸侯百步迎，明君九天憶。竟遭腐脅疾，醉魄歸八極。大鵬不可籠，大椿不可摘。蓬壺不可見，姑射不可識。五嶽爲辭鋒，四溟作胸臆。惜哉千萬年，此俊不可得!”此一篇是太白行狀。太白志氣如是也，故其發於吟詠者亦非庸碌人口氣。（《龜磵詩話》卷十二）\n 聞俠骨香 \n 李白詩曰：“縱使俠骨香，不慚世上英。”或引張茂先“死聞俠骨香”，王摩詰“縱死猶聞俠骨香”。而云“使”當作“死”。以出處言之，“死”字固好，而以句法論之，“使”字爲穩。（《龜磵詩話》卷十二）\n 譏無義氣\n 李草堂謁一宰相，封一板，上題曰：“海上釣螯客李白。”相問曰：“先生臨滄海。釣巨鰲，以何物爲鉤線？”曰：“以風浪逸其情，乾坤唯其志，以虹霓爲絲，明月爲鉤。”“何物爲餌？”曰：“以天下無義氣丈夫爲餌。”宰相悚然。余嘗於漁磯使白此事，有一絕曰：“誰家大釣月鉤張，緡得虹絲萬丈長。世界許多爲餌物，充餘十二巨鰲腸。”蓋太白此言，雖是滑稽而亦有深意。（《龜磵詩話》卷十二）\n 因詞進讒 詠鸚自况\n 李白初至長安，見太子賓客賀知章於紫極宮，因解紫貂換酒爲樂，薦於明皇，召見金鑾殿，降步輦迎，如見綺、皓。草和藩書，思若懸河。帝以七寶盤賜食，御手調羹，爲翰林供奉，置金鑾殿。沉香亭前木勺藥盛開，上乘照夜車，太真以步輦從，李龜年手捧檀板欲歌。上曰：“賞名花，對妃子，焉用舊樂？”命龜年持金花箋，宣賜白立進《清平調》詞，略曰：“可憐飛燕倚紅妝。”上命龜年歌之，太真酌玻璃七寶杯西涼葡萄酒，笑領歌辭。上因調玉笛，眷遇頗隆。高力士以脫靴爲感，讒於貴妃曰：“以飛燕待妃子，賤之甚矣。”貴妃然之。上三欲命白官，卒爲宮中所捍而止，賜金放還。白詠鸚鵡自况曰：“落羽辭金殿，孤鳴吒繡衣。能言終見棄，還向隴西飛。”又詩曰：“而我竟何辜,遠身金殿旁。浮雲蔽紫闥,白日難回光。群沙穢明珠,衆草淩孤芳。”噫！以供奉之逸才，遇明皇之見知，而後終被讒毀，飄零如是，得非命歟？白樂天贈夢得詩曰：“詩稱國手徒爲爾,命壓人頭不奈何。”期言不虛矣。（《龜磵詩話》卷十二）\n 李杜侮聖 益舉傲歌\n 李白詩曰:“我本楚狂人，鳳歌笑孔丘。五岳尋仙不辭遠，一生好入名山遊。”按，《高士傳》：“陸通養性躬耕，佯狂不仕。時謂之‘楚狂’。昭王遣使，持金百鎰往聘，曰：‘請先生治江南。’通笑不應。其妻曰‘妾事先生，躬耕以自食，親織以自衣，其樂自足，不如去之。’遂變姓名，往遊名山，俗傳以爲仙。”白自托遺逸，作歌笑孔子，其不免於侮聖人之罪。而杜甫又有甚焉，其曰：“孔丘盜蹠俱塵埃”者，是何等狂悖口業也。東坡曰：“仲尼憂世接輿狂,藏谷雖殊竟亡羊”亦非尊聖者口業也。大抵文人口習類多如是，如王勝之《傲歌》云：“醉臥北窗遣帝扶，周公孔氏驅爲奴”，何其辭氣之狂悖如是也。（《龜磵詩話》卷十三）\n 多識方言\n 余十八始入洛見族夫務安公。公時未釋褐，方借見人新抄山谷詩。余從旁披玩。至《送秦少章從蘇翰林餘杭》詩末云：“斑衣兒啼真自樂,從師學道也不惡。但使新年勝故年,即如常在郎罷前。”時余年少固陋，未解“郎罷”出處。公笑曰：“汝不見《青箱雜記》乎？閩人謂父爲郎罷，謂子爲囝。故唐人顧况有《囝哀閩》曰：‘郎罷別囝，吾悔生汝。囝別郎罷，心摧血下。隔地絕天，乃至黃泉，不得在郎罷前。’時少章離親從坡學，故末語如是。”因曰：“讀古人詩不博識方言也，多難解處。如陸魯望詩曰：‘方頭不會王門事，塵土空緇白苧衣。’杭浙方言，言人不通時宜者曰方頭。”此類甚多。言人愚不省事曰佁癡，魏萬詩：“吾方造我語，知我非佁癡。”言人聆言不省曰耳邊風，杜荀鶴詩：“百歲有涯頭上雪，萬般無染耳邊風。”言寧可曰奈何，李白詩“奈何垂明月”，又“奈何垂流直上天”。（《龜磵詩話》卷十三）\n 詩用語助\n 又古人云：“李白以詩爲文，故曰：‘生不用封萬戶侯,但願一識韓荊州’韓愈以文爲詩，故曰：‘破屋數間而已矣’”然李詩有云“秦人相謂曰：吾屬可去矣”，此以文爲詩也。韓文云“夫子至今有耿光”，此以詩爲文者也。（《龜磵詩話》卷十四）\n牽牛賦詩 續賦山火\n 李白微時居蜀青蓮鄉，募爲縣小吏。嘗驅牛過令堂下，令妻怒，將加詰責。白亟以詩謝曰：“素面倚欄鉤,嬌聲出外頭。若非是織女,何得問牽牛？”令驚異之，呼侍研席。令一日賦山火云‘野火燒山去，人歸火不歸。’不續。白從傍綴下句云‘焰隨紅日去，姻逐暮雲飛。’令慚而止。頃之，從令觀漲，女子漂死，令復苦吟曰:‘二八誰家女,漂來掛岸蘆。鳥窺眉上翠,魚弄口傍珠。’白繼云‘綠鬢隨披散，紅顏逐浪無。因何逢伍相?應是想秋胡。’令滋不悅。白恐，棄去，隱匡山。時潼江趙徵君蕤，任俠有氣，善爲縱橫學，白從學歲餘，去遊成都，賦《春感》詩云：“茫茫南與北,道直事難諧。榆莢錢生樹,楊花玉糝街。塵縈遊子面,蝶弄美人釵。卻憶青山上,雲門掩竹齋。”蘇頲時爲益州長史，見而奇之曰：“此子天資英特，可比相如。”待以布衣之禮。初自蜀到京師，賀知章見其文曰：“公非人間人，豈太白星精邪？”及見《烏夜啼》曰：“此詩可以泣鬼神也！”於是解金貂換酒，醉歸。蘄州黃梅縣峰頂寺，在水中央，環伏萬山，人跡所罕到。白嘗題其上云：“夜宿峰頂寺，舉手捫星辰。不敢高聲語，恐驚天上人。”後曾阜爲令，因事登其上，見樑門一榜，塵暗粉落，拂滌視之，乃白此詩也。世傳楊大年幼時所作，非也。（《龜磵詩話》卷十四）\n 李杜相嘲 陳秦不同\n 李太白一斗百篇,援筆立成。杜子美改罷長吟,一字不苟。蓋亦互相譏嘲,李贈杜云:“借問因何太瘦生?只爲從前作詩苦。”杜贈李云:“何時一樽酒,重與細論文。”“作詩苦”之“苦”字,譏其困雕琢也。“細論文”之“細”字,譏其欠縝密也。蓋文章要在理意深長,辭語明粹,足以傳世覽後,豈但誇多斗速於一時也。山谷云：“閉門覓句陳無己，對客揮毫秦少游。”世謂無己每有詩興，擁衾臥牀，敲吟累日，乃能成章。少游則杯觴流行，篇吟錯出，略不經意。然少游特景物留連之詞，而無己則意簡辭粹，欲追踵《騷》、《雅》，正自不可同年而語也。（《龜磵詩話》卷十四）\n 移上鳳臺 共詣旗亭\n 開元間，文士戰藝，競相高下。崔顥作《黃鶴樓》詩曰：“黃鶴一去不復返，白雲千載共悠悠。”李白登樓有句云：“眼前有景道不得，崔顥題詩在上頭。”遂移上鳳凰臺，作詩曰：“鳳凰臺上鳳凰遊,鳳去臺空江自流”云云。遂以此詩擬崔顥《鶴樓》。又，王之渙與高適、王昌齡因天大雪，共詣旗亭貰飮。有伶官數十人登樓宴會，三人避而觀之，有妙妓四人續至。三人曰：“我輩要定甲乙，詩人歌詞之多者爲優。”俄而，群伶所歌者，乃昌齡、高適各二絕句，而未及之渙。之渙曰：“陽春白雪與下俚巴人不同。”因指最妙一妓曰：“若此妓所唱非我詩，不敢爭衡。脫是吾詩，子等皆拜。”須臾，妙妓乃唱之曰：“黃河遠上白雲間，一片孤城萬仞山。”此乃之渙《涼州詞》也，三人大笑。諸伶官聞而請話之，三人俱述其故。諸伶皆喜，要飮終日。余謂《鶴樓》、《鳳臺》詩，如劉、項爭局。旗亭三絕唱，如吳、魏、蜀分枰，要之皆敵手棋也。（《龜磵詩話》卷十四）\n 點金作鐵\n 李白詩曰：“人烟寒橘柚，秋色老梧桐。”山谷用之曰：“人家圍橘柚,秋色老梧桐。”王弇州謂此“只改二字而醜態生，真點金作鐵手也。”斯言非過矣。\n又李白樂府曰：“獨漉水中泥，水深不見月。不見月尚可，水深行人沒。”山谷效之曰“石吾甚愛之。勿遣牛礪角。牛礪角尚可,牛鬥傷我竹。”觀此二詩，李白有愛人之意，而山谷所愛者只石與竹耳。詩格雖同，用意則遠甚。（《龜磵詩話》卷十四）\n  雜體\n 詩家有所謂正格、偏格、十字格、假借格、扇對格，其格不一。正格乃第二字仄入，如“天上秋期近”之類是也。偏格如“四更山吐月”之類是也。唐人多用正格，杜詩用偏格十無二三。十字格，五言律於對聯中，以十字作一意，如唐詩“我家瀼水曲，遙隔楚雲端。聊因送歸客，更此望鄉關”是也。扇對格，出於白金針，以第三句對第一句，以第四句對第二句，如杜詩：“得罪台州去，時危棄碩儒。移官蓬閣後，穀貴沒潛夫。”李詩“吾憐宛溪好，百尺照心明。何謝新安水，千尋見底清。”唐詩此類甚多。假借格如孟浩然詩“庖人俱雞黍，稚子摘楊梅”，以“雞”對“楊”。杜子美詩“枸杞因吾有,雞棲奈爾何”，以“枸”對“雞”。張子彥詩“樽開柏葉酒，燈落九枝花。”以“柏”對“九”，佳矣。然庾肩吾詩“所聞棲葉酒，試奠五辛盤”，蓋襲用此耳，詩格如此類者多矣。\n 古人以筆爲戲，多雜體。有七平七仄，“梨花梅花參差開”，七平也；“有客有客字子美”，七仄也。韓詩多有此體，蓋詩之變也。又有五平五仄，如李白“處世若大夢，胡爲勞其生”是也。王摩詰律詩“酌酒與君君自寬,人情反覆似波瀾。白首頓知猶按劍,朱門先達笑彈冠。”岑參《嘉州詩》“嬌歌急管雜青絲，銀燭金杯映翠眉。使君地主能相送，河尹天明坐莫辭。”弇州以爲此皆拗體。以此言之，今人知用字平仄之爲拗體，而不知用律平仄之爲拗體也。集句詩自王荊公始有，曰：“相者不忍發，慘澹暮潮平。欲別更攜手，明月洲渚生”，甚可善。山谷謂之“百家衣體”，其法貴拙速而不貴妙遲。文天祥及前朝林惟正多效此體，又用草木鳥獸者，謂之“演雅體”；用建除滿平者“建除體”。其他織錦連環、鴛鴦在梁、八音、六甲、卦名、獸名、藥名、州名雜合等體，六朝以前多有之，然俳不足效也。（《龜磵詩話》卷十四）\n 學鄔兵曹 夏雲其峰 神蕉揮灑 知永鐵門\n 《國史補》云：“長沙僧懷素，自言得草聖三昧。”顏魯公與懷素同學草書於鄔兵曹，或問：“張長史見舞劍，得低昂回朔之狀，兵曹有之乎？”素曰：“以古釵腳得之。”魯公曰：“何如屋漏痕？”公復問：“師何所得？”曰：“夏雲奇峰。”古人筆法，蓋多觀物自得，以造神妙處也。素貧無紙，常種芭蕉以供揮灑。山谷詩“更展芭蕉看學書”是也。素尤工於草書，故李白以“少年上人號懷素，草書天下稱獨步”稱之，而至曰“張顛老死不足數，何必要公孫大娘揮脫舞？”推高懷素，置之旭前。又曰：“王逸少，張伯英，古來幾許浪得名”白之言無或過否？先儒或謂此詩非白之作，其以是歟？唐僧知永又工書，求寫者如市，戶限穿穴，乃作鐵門限以拒之。坡詩“都人踏破鐵門限，黃金白璧空堆牀”是也。懷素積退筆，埋之山下，號“筆塚”。知永學書，敗筆如丘山。古之工於書者皆如是積功。非獨書也，世間甚事有積工而不造其極者乎？鄔兵曹名彤，草書如寒林棲鴉。（《龜磵詩話》卷十四）\n 浩然放還\n 孟浩然詩曰：“不才明主棄。”明皇以爲“朕未嘗棄卿”，因放還。而李白贈浩然詩乃曰：“紅顏棄軒冕。”浩然本布衣，未嘗棄官，則“棄”字恐似未穩。（《龜磵詩話》卷十五）\n 寘金鑾殿 詠鸚鵡詩\n 玄宗見李白於金鑾殿。降輦步迎，如見如見園、綺；草和藩書，思若懸河。上嘉之，爲翰林供奉，置金鑾殿。後高力士以脫靴爲感，讒於貴妃，上三欲命官，被詛而止，賜金放還。因詠鸚鵡自况曰：“落羽辭金殿，孤鳴吒綉衣。能言終見棄，還向隴西飛。”又詩曰：“而我竟何辜,遠身金殿傍。浮雲蔽紫闥,白日難輝光。”按：金明門內有金鑾殿坡，坡下有蓬池，賜宴李白處。（《龜磵詩話》卷十五）\n 元明不飮 一旬東平 三月虞城 苦泉變甘 柳比甘棠\n 劉元明爲山陰令，政爲天下第一。傅翽代之，元明曰：“作縣令，唯日飯一升，莫飮酒，此第一策”云云。然則“倒著接籬花下迷”之山簡，“飮如長鯨吸百川”之李適，不可以任郡績而責成也。雖然，“人間有道作糟丘”之阮籍，“一日須傾三百杯”之李白，猶能在郡有聲績。籍爲東平相，騎驢到郡，壞府舍，去屏障，內外相望，法令清簡，旬日而還，東平大治。故李白詩曰：“阮籍爲太守，乘驢上東平。剖竹十日間，一朝風化清。”白爲虞城令，三月政成，鄰境取則。官宅舊井水清而味苦，下車嘗之，笑曰：“我苦且清，足以符吾志也。”遂汲不改，變爲甘泉。蠡邱館東有三柳，往來憩之，飮水則去，行路勿剪，以比甘棠。故劉漫塘詩曰：“試看蠡邱如蓋樹，邑人尤得比甘棠。”以二子之嗜飮，而猶其治爲天下之最。正山谷所謂：“壺觴調笑民平訟”者耶？（《龜磵詩話》卷十六）\n 琴高浮遊\n 李白《敬亭懷古》詩曰：“溪流琴高水，石聲麻姑壇。”按，琴高，趙人也。以鼓琴爲宋康王舍人，浮游冀州三百餘年，後入涿水中取龍子，與弟子期之曰：“皆潔齋，候於水旁，設祠屋。”果乘赤鯉來，出祠中，且有萬人觀之。留月餘，仙復入水去。坡詩：“願作琴高生，脚踏赤鯶公。”唐人謂鯉爲赤鯶公也。山谷詩曰：“霜林收鴨脚，春網薦琴高。”直謂鯉爲琴高，如吳人以梅爲曹公，以鵝爲右軍也。朱仲，琴高弟子也，作《相貝經》。（《龜磵詩話》卷十七）\n 酒星仙降遊人間\n 李白《酬崔侍御》詩曰：“嚴陵不從萬乘遊，歸臥空山釣碧流。自是客星辭帝座，元非太白醉揚州。”說詩者或以崔侍御之辭官如嚴陵之比，而猶不如太白之沉醉自遣云。按《逸史》：章仇領西川，搜訪仙道。時有一鬻酒者，不急於利，每有紗帽藜杖四人來飮酒，積至十餘石，其言常愛說孫思邈。或報章仇，仇專令探問。忽一日又來飮，仇遂潛往至前，躍出再拜，自道姓名。四人相顧，徐起，唯紫爐四枚在旁，不復見矣。時玄宗好道，仇奏其事，詔召孫思邈問之，對曰：“此太白酒星仙，仙格絕高，每遊人間飮酒，無處不到，尤樂蜀中”云。李白此詩，蓋謂嚴光之客星，亦太白之酒星也。說詩者以太白爲李白自稱，則固矣。雖然，李白母夢太白星而生白，賀知章見白以爲謫仙人，則李白亦以酒星仙謫斥在人間，故曰“酒肆藏名三千春”耶？馬才子詩曰“李白騎鯨飛上天”，又韓退之嘗言“李白仙去”豈天帝詔還耶？元和初，有人自北海來，見太白與一道跨赤虬而去。馬才子所稱“騎鯨”恐別有出處耶？或誤用事耶？（《龜磵詩話》卷十七）\n 李白送三清 \n 褚三清者，吳郡女道士也。遇異人學道，能輕身飛行。李白送遊南岳贈詩曰：“吳江女道士，頭戴蓮花巾。霓衣不濕雨，特異陽臺神。足下遠遊履，淩波生素塵。倦尋向南嶽，應見魏夫人。”魏夫人，南嶽女真，即玉溪詩所謂“南真爲彌綸”者也。唐時有宮人入道者，項斯送之，贈詩曰：“願隨仙女董雙成，王母前頭作伴行。初戴玉冠多誤拜，欲辭金殿別稱名。將敲碧落新齋磐，却進昭陽舊賜箏。朝暮焚香繞壇上，步虛猶作按歌聲。”雖是戲作，語固著題。（《龜磵詩話》卷十七）\n 神鷹一擊 鵬墮九天\n 《幽冥錄》：楚文王少時，雅好田獵，天下名駒快膺皆聚焉。有人獻一鷹曰：“非王鷹之儔。”文王見其殊常，故獵雲夢。毛群羽族，爭噬共博。此膺獨瞪目遠視。俄而有一物，翱翔飄搖，鮮白而不見其形。鷹便聳身而上，矗若飛電。須臾羽墮如雪，血洒如雨。良久，有一大鳥，墮地而死。其翅廣數十里。時有博物君子曰：“此大鵬雛也。”文王乃厚賞之。李白詩曰：“神鷹夢澤，不顧鴟鳶。爲君一擊，鵬摶九天。”蓋謂士之用於世，當爲國立大功，如神鷹之不顧凡鳥，而但擊九天之鵬也。其取譬造辭，令人有遝拖風氣，直欲以長槍大劍馳獵於燕山雪草之場也。（《龜磵詩話》卷十九）\n 任公投轄 李白釣鼇\n 詹何，楚人也，以獨繭絲爲綸，茫針爲鉤，剖粒爲餌，於百仞之泉，引盈車之魚。古詩曰：“剖粒引盈車，詹何何甚巧？”任公子爲大鈎巨緇，五十犗爲餌，蹲會稽，投竿東海，期年得大魚。臘之，自淛河以東，蒼梧已北，莫不厭若魚。古詩曰：“顧與任公子，垂竿坐會稽。”詹何之餌，何其小也；任公子之餌，何其大也。小大雖殊，得魚則一也。詹何、任公子，皆釣之異於衆者也。又有釣之異於詹何、任公子者，李白是已。以日月爲竿，虹霞爲綸，以無義男子爲餌，號曰：“海上釣鰲客”。故劉貢父詩曰：“都把世間無義輩，東投東海釣鰲人。”（《龜磵詩話》卷十九）\n李白攤飯 杜邠布袋\n放翁詩：“繞書滿挹浮蛆甕，攤飯橫眠夢蝶牀。”攤飯，蓋下飯之意。李太白以食後午睡爲攤飯。《南部新書》：“杜邠飮食洪博，旣飽即寢。人有諫“非攝生之理”。公曰：“君不見布袋盛米，放倒即慢。”（《龜磵詩話》卷二十一）\n三杯軟美，滿飮澆書\n坡詩：“三杯軟美後，一枕黑甜餘。”蓋用南人方言，南人謂睡爲黑甜，謂酒爲軟美。又放翁：“澆書滿飮浮蛆甕，攤飯橫眠夢蝶牀。”東坡以晨炊炊爲澆書，太白以午睡爲攤飯。（《龜磵詩話》卷二十一）\n木蘭沙棠\n李白詩：“木蘭之枻沙棠舟。”按古書曰：“魯班用木蘭造舟。”又漢成帝與飛燕戲太液池，以沙棠作舟。《小說》亦云“沙棠，木名，在崑崙。花黃實赤，爲舟不沉，食其實不溺”是也。（《龜磵詩話》卷二十二）\n奇肱飛車\n李詩：“誰能駕飛車，相從觀海外。”坡詩：“我欲乘飛車，東訪赤松子。”按《帝王紀》：奇肱國人能爲飛車，從風遠行。湯時，吹車至豫州。湯破其車，不以示民。十年東風至，乃復作車送還。國在玉門四萬重。（《龜磵詩話》卷二十二）\n六螭懸車\n李詩“六龍轉天車”，注：“日也。”按《淮南子》：“爰止羲和，爰息六螭，是謂懸車。”注曰：“乘車駕六龍，羲和馭之。”李賀詩：“羲和騁六轡，晝宵不暫閑。”（《龜磵詩話》卷二十二）\n玉案銀牀\n李詩：“傳觴青玉案”。案，似是玉盞臺。而平子《四愁詩》“何以報之青玉案”，此書案也。《選》詩曰“白玉爲君牀”，古人以玉飾牀案者有之。《晉·樂志》載淮南王詩曰：“後園鑿井銀作牀，金瓶素綆汲寒漿”，杜詩“露井凍銀牀”，事始見於此。又許彥周云：“嘉祐中，河濱人網得一石，刻詩曰：‘雨滴空階曉,無心換夕香。井梧花落盡,一半在銀牀。’”（《龜磵詩話》卷二十二）\n揮牟所作 六材旣美\n弓，穹也，張之穹穹然。弩，怒也，其執怒也。矢，指也，其有所指向迅疾。箭，前也，謂前進也。木弓曰弧，《易》所謂“絃木爲弧”者也。有臂曰弩。黃帝作弩，其臣揮作弓，牟夷作矢。《山海經》：“少昊生般，始爲弓矢。”李白詩“嚴風吹霜海草鵰，筋幹精堅胡馬驕。”筋幹，《周禮》，弓之用材也六：曰幹，曰角，曰筋，曰膠，曰絲，曰漆。幹之本强，所及必遠；角之執順，所發必疾；筋之力銳，所中必深。合之以膠則和，纏之以絲則固，環之以漆則受霜雪而不爲之損。六材旣美，而又天時工巧之不相違，此弓之所以爲良也。弓至秋而益精堅，故老杜《虎牙行》亦云“三尺角弓兩斛力”，謂遇秋風，筋角强也。（《龜磵詩話》卷二十二）\n飛髇玉弝\n李白詩：“弓彎滿月不虛發，雙鶬迸落連飛髇”。髇，鏑也，鏑之爲言敵也，可以禦敵。杜詩“甲外控鳴鏑”。髇與嗃通。《莊子》“桀跖嗃矢”注“嗃矢，行劫者先聲也。”王維《出塞行》：“玉弝角弓珠勒馬，漢家將賜霍嫖姚”。玉弝，以玉飾附也。（《龜磵詩話》卷二十二）\n氈帶雙韃 虎紋金靫\n李白《北風行》：“別時提劍救邊去，遺此虎紋金鞞靫。中有一雙白羽箭，蜘蛛結網生塵埃。箭空在，人今戰死不復回。”靫，箭室。鞞與鈚通，矢鏃也。（《龜磵詩話》卷二十二）\n綠水秋月 松石間意\n李白《綠水曲》詩曰：“《綠水》明秋月。”《綠水》，古琴操名。《淮南子》云：“手會《綠水》之趣。”嵇中散賦云：“初涉《綠水》。”沈佺期詩：“歌聲隨《綠水》。”又唐人詩：“琴中《綠水》靜留賓。”蓋因伯牙“洋洋乎若流水”而有是曲也歟？又琴操有《風入松》，故有詩曰：“泠泠七絃上，靜聽《松風》寒。”宋蕭思話領左衛將軍，從太祖等鍾山，北山嶺松林中，有磐石清泉。上使松石上彈琴，因賜銀酒鍾曰：“相賞有松石間高意也。”此可謂“靜聽《松風》寒”者矣。（《龜磵詩話》卷二十三）\n石槽鹍絃 賀老定場\n李草堂詩：“抱琴出深竹,爲我彈鵾雞。”注：“鵾雞，曲名。”按：開元中，賀申智善琵琶，以石爲槽，以鵾雞肋爲絃，用鐵撥彈之。元微之詩“夜半月高絃索鳴,賀老琵琶定場屋”者是也。又《博物志》曰“琵琶絃用鵾雞肋”，庾子山詩“一曲鵾雞絃”是也。然則“彈鵾雞”乃絃也，非曲也，注說似誤。又以“彈鵾雞”觀之，琴乃胡琴也。《唐·樂志》：“文宗朝內臣鄭中丞善胡琴。”胡琴，琵琶一名。唐詩‘胡琴琵琶與羌笛’，以胡琴、琵琶分而兩之，亦似誤。（《龜磵詩話》卷二十三）\n汝詢評詩\n李詩：“誰家玉笛暗飛聲，散入春風滿洛城。”唐汝詢言：“不見其人而聞其聲，故曰‘暗滿洛城’。言其聲之遠也。”汝詢，明人，五歲盲而能强記，作《唐詩解》。其曰“不見而聞其聲”者，真自得之言也。（《龜磵詩話》卷二十三）\n甯戚叩角 妾倩解歌\n李詩曰：“聽曲知甯戚，夷吾因小妻”。戚欲見桓公，東門外叩角商歌曰：“南山矸兮白石爛，生不逢堯與舜禪。短布單衣適至骭，從昏飯朱薄夜半，長夜漫漫何時旦？”又：“滄浪之水白石粲，中有鯉魚長尺半。敝布單衣裁至骭，清朝飯牛薄夜半，黃犢上阪且休息，吾將捨汝相齊國。出東門兮厲石斑，上有松柏青且闌。粗布衣兮縕襤褸，時不遇兮堯舜主。牛兮努力食細草，大臣在爾側，吾將與爾適齊國。”公異之，使夷吾迎之。戚又歌曰：“浩浩乎，育育乎。”夷吾未悟，妾倩解之曰：“浩浩者水，育育者魚。未有室家，召我安居？”此以魚水喻配偶云。然而甯戚此歌，不類春秋人語，蓋後人所擬者。（《龜磵詩話》卷二十三）\n關山月詩 氣蓋一世\n《關山月》，《樂府題辭》：“李延年所作《鼓角橫吹》十五曲之一也。”王褒詩“無復漢地關山月”，老杜詩“三年笛裏關山月”是已，蓋武樂也。李白《關山月》云：“明月出天山,蒼茫雲海間。長風幾萬里,吹度玉門關。”《吳氏語錄》云：“太白詩如《關山月》氣蓋一世，學詩能熟味之，自不褊淺矣。”其言信然。（《龜磵詩話》卷二十三）\n君馬黃傷友\n樂府《簫歌》二十二曲中有《君馬黃》，其詞曰：“君馬黃，我馬蒼，二馬同逐臣馬良。”終言美人歸以南、以北，“駕車馳馬，令我心傷”。但取第一句以命題，其立意不在馬。李白《君馬黃》亦然，白其得古意者乎？如張正見、蔡知君之流只言馬而已。按謝燮云：“或聽鐃歌曲，誰吟《君馬黃》？”古人知音別曲，見於賦韻者如此。李白詞：“君馬黃，我馬白。馬色雖不同，人心本無隔。各有千金裘，俱爲五侯客。猛虎落陷阱，壯士時屈厄。相知在急難，獨好亦何益。”詩意蓋言士而遭厄，猶虎落落井，而同時儕流不肯垂一指之援，獨善其身，何有“益三友”之義哉？此詩傷其友道之缺，而抑白被誣時作歟？婉而不迫，得《國風》體矣。（《龜磵詩話》卷二十三）\n於闐采花\n李白《于闐采花曲》曰：“于闐采花人，自言花相似。明妃一朝西入胡，胡中美女多羞死。乃知漢地多名姝，胡中無花可方比。丹青能令醜者妍，無鹽翻在深宮裏。自古妒蛾眉，胡沙埋皓齒。”按：樂府題目有《于闐采花曲》，白此篇借明妃事，以興世之君子不遇賢君，方正倒植。如明皇之於張九齡，雖遣祭曲江，竟何補哉?且小人之疾妒君子，殆有甚於延壽之枉畫。讀此詞，令人悲憤而感嘆也。（《龜磵詩話》卷二十三）\n玉階怨\n李供奉《玉階怨》曰：“玉階生白露，夜久侵羅襪。却下水晶簾，玲瓏望秋月。”按《樂府》楚調十曲有《玉階怨》。謝玄暉《玉階怨》亦云：“夕殿下珠簾，流螢飛復息。”頗有幽致。而供奉此篇猶高玄暉一頭，無一字言怨，而隱然有幽怨之意見於言外。晦翁所謂“聖於詩”者，其以是歟?（《龜磵詩話》卷二十三）\n白鳩佛舞\n《白鳩篇》，吳人患孫皓之虐，思歸晉也。一曰《白符鳩》。劉禹錫《經檀道濟故壘》詩云：“秣陵諸士女，獨唱《白符鳩》。”按《南史》：時人歌曰：“可憐白符鳩，枉殺檀江州。”楊泓《舞序》云吳人本歌曰：“平平白鳧。思我君惠，集我金堂。”晉金德，故云。亦曰《白鳩舞》，以其歌且舞也。故李白樂府有《白鳩拂舞詞》，又作《白浮鳩》。荊公詩“溪邊飮啄白符鳩”。（《龜磵詩話》卷二十三）\n獨漉水泥\n《晉·樂志》有《獨祿篇》，其詞曰：“獨獨祿祿，水深泥濁。泥濁尚可，水深殺我。唈唈雙雁，遊戲田畔。我欲射雁，念子孤散。翩翩浮萍，得風遙輕。我心何合，與之同並。空牀低幃，誰知無人？夜衣錦繡，誰別偽真。刀鳴鞘中，倚牀無施。父冤不報，欲活何爲。”《李草堂集》亦有此曲，但“祿”字作“漉”字，其間命意造辭，亦多模仿。特古詞爲父報仇，而草堂爲國雪耻耳。其詞曰：“獨漉水中泥，泥濁不見月。不見月尚可，水深行人沒。（越鳥從南來，胡鷹亦北渡。我欲彎弓向天射，惜其中道失歸路。）落葉別樹，飄零隨風。客無所托，悲與此同。羅帷舒卷，似有人開。明月直入，無心可猜。雄劍挂壁，時時龍鳴。不斷犀象，繡澀苔生。國耻未雪，何由成名。（神鷹夢澤，不顧鴟鳶。爲君一擊，鵬摶九天。）”云云。潁濱曰：“太白詩過人，其平生所享，如浮生浪葉。其曰‘羅幃舒卷，似有人開。明月直入，無心可猜’，不可及。”余謂李草堂此詞，非但不可及，其慷慨悲壯處，真令人有撫劍東顧之意也。（《龜磵詩話》卷二十三）\n沈玩前溪 晉女子夜\n玉溪《離思》詩：“氣盡《前溪舞》，心酸《子夜歌》。”按《樂府解題》有《前溪舞》曲。《寰宇記》：“前溪在烏程，晉沈玩家於此。《前溪曲》即玩所制也。”劉刪《詠妓》詩亦曰：“山邊歌落日，池上舞《前溪》。”子夜，晉時女子名。造此歌，聲過哀，後人改爲四時行樂辭，謂之《子夜四時歌》。又有《大子夜歌》、《子夜警歌》、《子夜變歌》。李白《白紵詞》：“子夜吳歌動君心。”子夜蓋吳女，故曰吳歌也。（《龜磵詩話》卷二十三）\n作烏夜啼 詩啼鬼神\n宋文帝徙彭城王義康於豫章，時臨川王義慶在江州，相見而哭。帝聞而怪之，征義慶還，義慶大懼。妓妾夜聞烏夜啼聲，扣閣曰：“明日應有赦。”及朝，改南兗州刺史。因作《烏夜啼》歌曰：“籠葱窗不開，烏夜啼，夜夜望郎來。”蓋謂其妾也，後世所傳《烏夜啼》歌云：“可憐烏臼鳥，强言知天曙。無故三更啼，歡子冒暗去。鳥生如欲飛，飛飛各自去。生離無安心，夜啼至天曙。”此歌似非義慶本旨，而隋樂府有曰：“打殺長鳴雞，彈去烏臼鳥。願得連冥不復曙，一年都一曉。”詞意相似。《烏夜啼》亦名《烏棲曲》，故李白《烏夜啼》曲曰：“黃雲城邊烏欲棲，歸飛啞啞枝上啼。”賀知章見之曰：“此詩可啼鬼神。”（《龜磵詩話》卷二十三）\n將進酒\n《將進酒》，漢鼓吹曲名。魏謂之《平關中》，吳謂之《章洪德》，晉謂之《因時運》，梁謂之《石首局》，齊謂之《破侯景》，周謂之《取世蜀》。李白作此詞曰：“岑夫子，丹丘生，將進酒，君莫停。”直勸飮耳。李賀深於樂府，作此詞亦曰：“琉璃鍾，琥珀濃”云。（《龜磵詩話》卷二十三）\n白銅鞮歌 白紵舞詞\n李白《襄陽歌》：“攔街爭唱《白銅鞮》。”按梁武帝在雍鎮，有童謠曰：“襄陽白銅蹄，反縛揚州兒。”識者謂：“白銅蹄爲金蹄馬。”及義師興，悉以鐵騎，揚州之士皆見縛。果如謠言。及即位，更造新聲而自爲詞三曲，又令沈約作三曲，被管絃，名曰《白銅鞮歌》。歌曰：“陌頭征人去，閨中女下機。含情不能言，送別沾羅衣。草樹非一香，花葉萬種色。寄語故情人，知我心相憶。龍馬紫金鞍，翠眊白玉羈。照耀雙關下，知是襄陽兒。”帝又作《白紵舞詞》四句，令沈約改其辭爲《四時白紵舞歌》，章末各綴四句云：“翡翠群飛飛不息，願在雲間長比翼。佩服瑤草駐容色，舜日堯年歡無極。”（《龜磵詩話》卷二十三）\n楊叛兒曲\n《樂府解題》有《楊叛兒》，亦曰《西曲》，本童謠也。齊隆昌時，女巫之子楊旻，隨母入內，及長，爲太后所寵愛。童謠云：“楊婆兒，共戲來。”“婆”語訛爲“叛”。溫飛卿《晚歸曲》云：“玉鞭騎馬楊叛兒，刻金作鳯光參差。丁丁暖漏滴花影，催人景陽人不知。”古樂府《楊叛兒曲》云：“暫出白門前，楊柳可藏烏。歡作沉水香，儂作博山爐。”李白《楊叛兒》曰：“君歌楊叛兒，妾勸新豐酒。何許最關人，烏啼白門柳。烏啼隱楊花，君醉留妾家。博山爐中沉香火，雙烟一氣淩紫霞。”李白此詞，只將古詞增衍之耳。（《龜磵詩話》卷二十三）\n踏歌行\n古樂府有《踏歌行》。李白詩“忽聞岸上踏歌聲”是也。又曰《踏謠》。《說郛》：《教坊記》曰：“《踏謠》出於北齊，以其且步且歌故也。”（《龜磵詩話》卷二十三）\n白紵綠水\n鮑昭《白紵歌》詞曰：“朱唇動,素袖舉,洛陽小童邯鄲女。古稱《綠水》今《白紵》，催絃急管爲君舞。窮秋九月荷葉黃，北風驅鷹天雨霜。夜場酒多樂未央。”按《綠水曲》，古琴調。李白詩“綠水明秋月”、沈佺期詩“歌聲隨綠水”是也。“綠”一作“淥”。（《龜磵詩話》卷二十三）\n二長干行\n李白詩《長干行》二篇，其一曰：“妾髪初覆額，折花門前劇。郎騎竹馬來，繞牀弄青梅。同居長千里，兩小無嫌猜”云云。其二曰：“憶妾深閨裏，烟塵不曾識。嫁與長干人，沙頭候風色”云云。山谷以爲：“《太白集》中《長干行》二篇，‘妾髮初覆額’，真太白作也；“憶妾深閨裏’，李益尚書作也。所謂‘癡妒尚書李十郎’者也。詞意亦清麗可喜，亂之太白詩中亦不甚遠。以曾子固之大儒，刊定亦不能別也；蓋太白豪放，人中鳳凰、麒麟，譬如生富貴人，雖醉著暝暗啽囈中，寧作無義語，終不作寒乞聲耳。今《太白集》謬入他人作者，略有十之二三，具眼者當考之耳。”（《龜磵詩話》卷二十三）\n空城雀 城中草\n《空城雀》，樂府鳥獸二十一曲之一也。却不言所始，而李白樂府有《空城雀》，其詞：“嗷嗷空城雀，身計何戚促。本與鷦鷯群，不隨鳳皇族。（提攜四黃口，飮乳未嘗足。）食君糠秕賜，常恐烏鳶逐。恥涉太行險，羞營覆車粟。天命有定端，守分絕所欲。”此詞則假雀以興爪牙之士安於命義，幸得祿仕以自養，苟避饞妒之患足矣，不必依附權勢，逾分貪求也。今以此詞觀之，李白絕非阿附於永王者，而世以是短之，終至於獲戾。吁可悲嘆也！又樂府有《樹中草曲》，而李白《樹中草詞》：“鳥銜野田草，誤入枯桑裏。客土植危根，逢春猶不死。草木雖無情，因依尚可生。如何同枝葉，各自有枯榮。”李白此詞，未知所寓之意，而時諸王相繼誅戮，似有感於“尺布斗栗”之謠，而與《上留田》同意也歟?李白《上留田行》曰：“恒山之禽別離苦，欲舉回翔不能征。田氏倉卒骨肉分，青天白日摧紫荊。交柯之木本同形，東枝憔悴西枝榮。無心之物尚如此，參商胡乃尋天兵。孤竹延陵，讓國揚名。高風緬邈，頹波激清。尺布之遙，塞耳不能聽。”上留田，地名。其地，人有父母死，而兄不字其孤弟者，鄰人作悲歌以諷其兄。（《龜磵詩話》卷二十三）\n唱菩薩蠻\n李白《菩薩蠻》詩：“平林漠漠烟如織，寒山一帶傷心碧。暝色入高樓，有人樓上愁。玉階空伫立，宿鳥歸飛急。何處是歸程？長亭連短亭。”接《樂志》：唐南蠻婦人學佛成者謂菩薩，危髻金冠，瓔珞被體。宣宗大中時入貢，帝見之，遂唱《菩薩蠻》小詞云。而李白詩有《菩薩蠻》，則菩薩詞非宣宗所製也。（《龜磵詩話》卷二十三）\n傾杯 回波 播皇猷 清平調\n太宗貞觀中，宴長孫無忌，造《傾杯曲》。蘇味道詩“公宴奏《傾杯》”是也。一說宣宗吹蘆管，自製此曲。似誤。又中宗內宴群臣，引流泛觴，皆歌《回波樂》曲。又宣宗每宴群臣，製新曲，令女伶數十百人，衣翡翠緹緣，聯袂而歌，其樂名有《播皇猷》之曲。令狐綯詩“春風一曲《播皇猷》”是也。又玄宗與貴妃沉香亭賞木芍藥，上曰：“賞名花，對妃子，焉用舊曲？”遽宣李白立進《清平調》詞。白援筆賦三章。其一曰“雲想衣裳花想容”；其二曰“一枝紅豔露凝香”；其三曰“名花傾國兩相歡”。遂促李龜年歌之。（《龜磵詩話》卷二十三）\n草堂詩餘 叔原尤稱作者 子瞻以詩爲詞\n《堯山外紀》云：宋人選歌名曰《草堂詩餘》。草堂者，李白詩名《草堂集》，見鄭樵《書目》。太白本蜀人，而草堂在蜀，懷故國之意也。詩餘者，詞爲詩之餘，而百代詞曲之祖也。然則詩餘，太白始爲之，至宋甚盛。如晏叔原輩尤稱作者，晏《鷓鴣天》詞曰：“從別後，憶相逢，幾回夢魂夢與君同。今宵剩把銀缸照，猶恐相逢是夢中。”又有曰：“舞低楊柳樓心月，歌盡桃花扇底風。”又：“朝雲信斷知何處？應作巫陽春夢去。紫騮認得舊遊蹤，嘶過畫橋東畔路。”盡佳矣。宋之善詞如是，而如子瞻尚有“以詩爲詞”之誚，何也？《墨客揮犀》曰：“子瞻自言平生不如人：著棋、喫酒、唱曲也。”故詞雖工，多不入腔，正以不能唱曲爾。《外紀》又曰：“楊用修所著《樂府》，流膾人口，而頗不爲當家所許。”蓋楊本蜀人，故調不諧南北本腔也云。子瞻亦蜀人，故不諧於本腔耶？然而太白亦蜀人，而爲詞家之宗，則不可以曰以蜀故也。（《龜磵詩話》卷二十三）\n大小垂手\n張文昌詩曰：“六宮人才大垂手，願君千年萬年壽。”王翰詩曰：“行行小垂手，日暮渭川陽。”按古樂府，大垂手、小垂手、獨搖手，皆舞名。又李白：“對客大垂手，羅衣舞春風。”玉溪詩：“空看小垂手，忍問大刀頭。”（《龜磵詩話》卷二十三）\n回鸞白鳧 秋藥被風\n蕭德言《拂舞詞》：“白鳧踏筵舞，秋藥被輕飔。”按《拂舞》，舞有《洒舞拂》之名。唐詩人多有《拂舞》之詞。《白鳧》，舞曲也。古有《回鸞白鳧之舞》。《淮南子》曰：“今鼓舞者，身若秋藥被風。”蕭語出此。藥，白芷也。李白有《白鷗拂舞詞》，疑即《白鳧舞》也。（《龜磵詩話》卷二十三）\n小蠻柳腰 飛燕翾風\n秦觀《觀舞妓》詩“輕回掌上小蠻腰”，按《樂府解題》：白尚書姬妓樊素善歌，小蠻善舞，故詩有曰：“櫻桃樊素口，楊柳小蠻腰。”《漢書》：“趙飛燕能掌上舞。”李白：“陽春歌飛燕，皇后輕身舞”是也。石崇妓翾風，亦輕身善舞，故名翾風。劉貢父詩“體弱翾風柳裊烟”是也。（《龜磵詩話》卷二十三）\n吳舞白紵\n張安國詞曰：“淡月紅氍吳舞豔”，舒元輿詩曰：“吳舞媚春風”。蓋吳姬善舞也。李白《白紵詞》曰：“吳刀剪綵縫舞衣，明粧麗服奪春輝。揚眉轉袖若雪飛，傾城獨立世所稀。”又曰：“玉顏滿堂樂未終，館娃日落歌吹濛。”蓋《白紵》，吳姬舞曲也。（《龜磵詩話》卷二十三）\n不下堂治\n舜彈五絃之琴，不下堂而天下治，故范希文《琴歌》曰：“爲余再奏《南風》詩，神人和暢舜無爲。”宓子賤宰單父，彈琴三年，不下堂而單父治，故高達夫《單父琴臺》詩曰：“宓子昔爲政，鳴琴登此臺。琴和人亦閒，千里稱其才。”後世遂以政事堂爲琴堂。李白詩“退食無外事，琴堂向山開”是也。（《龜磵詩話》卷二十四）\n題謝公宅\n李詩：“宅近青山同謝眺。”按謝眺愛青山之勝，築室山南。青山，山名也。李詩又有《謝公宅》，謝公宅即山南室也，其詩曰：“青山日將暮，寂寞謝公宅。竹裏無人聲，池中有虛白。荒庭衰草遍，廢井蒼苔積。唯有清風閒，時時起泉石。”青山，唐天寶間改爲謝公山，山上有池名謝公池，虛白池即此也。李白愛謝家山，欲終焉。故其詩語如此。（《龜磵詩話》卷二十四）\n十二玉樓\n李詩：“天上白玉京，十二樓五城。”十二樓，《小說》云：“李賀所記白玉樓，而群真朝玉帝之所也。”《三輔黃圖》：公孫卿言：“仙人好樓居。”黃帝時爲十二樓以侯仙人，即玄扈樓也，於是武帝作飛廉觀、神明臺、井干樓（樓高五十丈）。李賀夢天詩：“雲樓半開壁斜白。”亦謂白玉樓也。（《龜磵詩話》卷二十四）\n崔李敵棋\n崔顥《黃鶴樓》詩曰：“昔人已乘白雲去，此地空餘黃鶴樓。黃鶴一去不復返，白雲千載空悠悠。晴川歷歷漢陽樹，芳草萋萋鸚鵡洲。日暮鄉關何處是，烟波江上使人愁。”太白過此樓有“眼前有景道不得，崔顥題詩在上頭”之句。至金陵遂爲《鳯臺》詩以擬之：“鳳凰臺上鳳凰遊，鳳去臺空江自流。吳宮花草埋幽怨，晉代衣冠成古邱。三山半落青天外，二水中分白鷺洲。總爲浮雲能蔽日，長安不見使人愁。”今觀二詩，真敵手棋也。（《龜磵詩話》卷二十四）\n月滿謝樓\n唐詩：“謝朓題詩月滿樓。”樓在宣城，太白登覽，有詩曰：“江城如畫裏，山晚望晴空。兩水夾明鏡，雙橋落彩虹。”按《南史》眺本傳未嘗守宣城，而《文選》載朓《郡內高齋閒坐答呂法曹》、《在郡臥病呈沈尚書之宣城出新林浦》之作，故杜詩曰：“詩接謝宣城。”况至唐尤有謝眺樓入於詩人歌咏，則朓守宣城無疑，然則古今史傳故多闕文也。（《龜磵詩話》卷二十四）\n洞庭爭雄\n老杜岳陽樓詩：“吳楚東南坼，乾坤日夜浮。”坼、浮二字下得有有力，氣壓百代，爲五言雄渾之絕。唐子西云：“過岳陽樓，觀子美詩不過四十字，氣象閎放，涵蓄深遠，殆與洞庭爭雄，所謂富哉言乎。”太白、退之輩率爲大篇，極其筆力，終不逮也。（《龜磵詩話》卷二十四）\n改爲麟閣\n麒麟閣，蕭何造，宣帝圖畫功臣，李白所謂：“丹青畫像麒麟臺”者也。老杜《送崔侍御常正字》詩：“烏臺俯麟閣，長夏白頭吟。”烏臺美崔侍御，麟閣美常正字。麟閣，正字所居也。唐天授初，改秘書省爲麟閣，則杜詩所稱，非畫功之閣也。石渠閣，亦蕭何所建，下礲爲渠以道水，若今御溝，因以名閣，藏入關時所得圖籍。李嶠詩：“石渠圖籍故”是也。至成帝時，又於此藏秘書。（《龜磵詩話》卷二十四）\n疊字名亭\n耐辱居士居中條山，作亭名休休，亦曰“三休”。坡詩：“三休亭上工延月，九折巖前巧貯風。”又李白詩：“天下傷心處，勞勞送客亭。春風知別若，不遣柳條青。”勞勞亭，在應天府西南，吳時建。又道州有粲粲亭，宋時建，取老杜《舂陵行》“粲粲袁道州”之意。又有欣欣亭，取白傅《道州民歌》“老者幼者何欣欣”之意。又有蕭蕭亭，取老杜《餞裴道州》詩“蕭蕭秩初筵”之意。又有振振亭，取柳州《文廟碑》“振振薛公”之意。古人以疊字名亭者，蓋多矣。（《龜磵詩話》卷二十四）\n軒轅鑄鼎 太公賣漿\n李詩：“燕山雪花大如席，片片吹落軒轅臺。”軒轅臺，一名鑄鼎臺，在岳州君山，黃帝煉丹處。唐胡曾詩：“五嶽扁舟過洞庭，魚龍吹浪水雲腥。軒轅皇帝今何在，回首巴山蘆荻青。”石湖詩：“行人尚說賣漿臺。”臺在真定府棘强縣北，相傳姜太公未達時嘗賣漿於此。（《龜磵詩話》卷二十四）\n宋起青陵 燕築黃金\n李白《白頭吟》：“古來得意不相負，只今惟見青陵臺。”臺在封丘縣界，宋康王欲奪其舍人韓憑妻，築臺望之，後妻墮臺死。李詩又曰：“君不見昔時燕家重郭隗，擁篲折節無嫌猜。劇辛樂毅感恩分，輸肝剖膽效英才。昭王白骨縈蔓草，誰人更掃黃金臺？”按鮑照詩注：“燕昭王置千金於臺上，以延天下士。”然則黃金築臺之說誤矣。噫！宋康重色而築臺，燕昭下士而築台，築臺一也，興亡判焉。然而好色而如宋康者比比，好賢而如燕昭者寥寥，此所謂“吾未見好賢好如好色”者也。（《龜磵詩話》卷二十四）\n梁孝吹臺 少陵氣酣\n老杜《遣懷》詩：“昔我遊宋中，惟梁孝王都。憶與高李輩，論交入酒壚。兩公壯藻思，得我色敷腴。氣酣登吹臺，懷古視平蕪。”按：吹臺，孝王歌吹臺也。《杜甫傳》：“甫與李白、高適過汴州酒酣，同登吹臺，慷慨懷古，人莫能測。”蓋謂此也。《西清詩話》云：“唐史稱甫與高適、李白同登吹臺，慨然莫測。”質之少陵《昔遊》詩：“昔者與高李，旣登單父臺”，則知非吹臺。三人皆詞宗，果登吹臺，豈無傑唱雄詞著於後世耶？按《西京雜記》：“孝王作曜華之宮，築兔園。園中有百靈山，山有膚寸石、落猿巖、棲龍岫。又有雁池，池間有鶴州鳧渚，宮觀連亘數十里，奇果異樹瑰禽怪獸畢儲，王與宮人賓客弋釣其中。”此梁園之所由始也。李白《梁園吟》曰：“梁王宮闕今安在，枚馬老歸不相待。舞影歌聲散綠池，空餘汴水東流海。”（《龜磵詩話》卷二十四）\n三徙擇鄰\n李詩：“卜居乃此地，井井爲比鄰。”按《周禮》，大司徒之職，令五家爲比，使之相保，遂人之職，五家爲鄰，五鄰爲里，五里爲酂，五酂爲鄙，五鄙爲縣，五縣爲遂。此比鄰之義也。晏子曰：“居必擇鄰，可以禦患也。”此孟母所以三徙卜鄰，使孟子卒成大儒也。故杜詩曰：“芬芳孟母鄰。”（《龜磵詩話》卷二十四）\n披香雕麗\n李白《陽春歌》：“披香殿前花始紅，流芳發色繡戶中。”按披香殿，唐高祖所建也。蘇世長侍宴，酒酣進言曰：“此隋煬帝作耶？何雕麗如此？”高祖曰：“卿諫似直，然詐也。豈不知此殿我所營，乃云煬帝耶？”對曰：“臣但見瓊宮瑤臺，非受命聖人爲者。”帝重其言。（《龜磵詩話》卷二十四）\n置春樓臺\n蘇頲《廣達樓侍酺宴應制》詩：“樓臺絕勝宜春苑，燈火還同不夜城。”按宜春苑，唐時立，李白《侍從宜春苑》詩：“東風已綠瀛洲草，紫殿紅樓覺春好。”則其樓臺之絕想可想。又宜春苑在開封府，宋人號爲東御苑。（《龜磵詩話》卷二十四）\n和車掃白 食馬肝石\n道家修養，有鉛汞之鼎。《仙經》云：“鉛絕河車空，所作必無功。鉛失河車絕，萬事無所出。”陰真君歌云：“北方正氣名河車。”東坡詩曰：“掃白非黃精，輕身豈胡麻。自此養汞鼎，無窮走河車。”按道書修煉法，河車是水，朱雀是火。取水一斗鐺中，令沸，致聖石九兩其中。初成姹女，次謂之玉液。後成紫色，謂之紫河車。李詩：“吾營紫河車”。然河車豈能令人掃白？《博物志》云：“雖有神藥，不如少年。”蓋謂無却老方也。故香山詩曰：“萬病皆可治，唯無治老病。”《洞冥記》曰：“漢元鼎五年，郅支國貢馬肝石，碎以和九轉之丹，服之，彌年不饑。以之拭髪白者，皆還黑。”時公卿語曰：“不用作方伯，唯願馬肝石。”玉溪詩“空使文成食馬肝”，蓋指此也。文成雖食馬肝，亦不能長生，有何治老之功效耶？（《龜磵詩話》卷二十五）\n水舂雲母\n李白詩曰：“水舂雲母碓。”按：廬山多雲母，故以水碓搗煉，俗呼爲雲碓。白樂天詩：“藥爐有火丹應伏，雲碓無人水自舂。”亦謂是也。《列仙傳》：“赤松子服雲母，輕，乘風上下云。”（《龜磵詩話》卷二十五）\n清溪采鉛\n《道書》：“五岳四瀆，靈藥所產，而不輕以升人。清溪之鉛，乃可採耳。”郭景純《遊仙詩》曰：“清溪千餘仞，中有一道士。”李善注云：“庾仲雍《荊州記》曰：‘臨沮縣有清溪山，山多出靈藥。山東有泉，泉側有精舍，即清溪道士修煉處也。’”李白詩：“藥物秘海嶽，採鉛清溪濱。”高千里《步虛詞》：“清溪道士人不識，上天下天鶴一雙。”（《龜磵詩話》卷二十五）\n黃樓吹笛 羊何共和\n王定國訪東坡於彭城，一日，棹小舟與顏長道攜盼英卿遊泗水。北上聖女山，南下百步洪，吹笛飮酒，乘月而歸。坡時以小事不往，夜著羽衣，伫立黃鶴樓上，相視而笑，以爲自李白死後無此樂，殆三百餘年矣。蓋李白有《黃鶴樓聽笛》詩曰：“一爲遷客去長沙，西望長安不見家。黃鶴樓中吹玉笛，江城五月落梅花。”即謂是也。定國旣去，逾月，坡復與錢塘參寥師放舟洪下，追懷前遊，已爲陳跡，喟然而嘆。詩寄王、顏二人曰：“我時羽服黃樓上，坐見織女初斜河。歸來笛聲滿山谷，明月正照金叵羅。時來洪上看遺跡，忍見屐齒青苔窠。詩成不覺雙淚下，悲吟相對惟羊何。”按：康樂與惠連、何長瑜、羊璿、荀雍以文章賞會，時人謂之四友。康樂有《登臨海嶠》詩，與羊、何共和。故李白詩曰：“別後遙傳臨海作，可見羊何共和之。”（《龜磵詩話》卷二十六）\n自號東山\n《樂史序》：李白客遊天下，以聲妓自隨。效謝安石風流，自號東山李白。時人遂以東山稱之。故白詩集每用安石事，如“東山高臥時起來，欲濟蒼生未應晚”之句類多。而少陵詩“座中薛華善醉歌”“汝與東山李白好”，亦因其自號而稱之。而俗本多作“山東李白”，妄矣！（《龜磵詩話》卷二十六）\n蟠桃一嘗 玉不自言\n呂尚鼓刀於朝歌，八十始見知於文王；百里奚飯牛於鳴鹿，七十始見知於繆公。人有所蘊抱，畢竟見知於世。故山谷詩曰：“期君蟠桃枝，千歲終一嘗。”使尚未遇文王，終爲廢屠而止耳；奚未遇繆公，終爲賤傭而止耳。知遇，若是難矣。李東山《鞠歌行》曰：“玉不自言如桃李，魚目笑之卞和耻。秦穆五羊皮，買死百里奚。洗拂青雲上，當時賤如泥。朝歌鼓刀叟，虎變磻溪中。平生渭水曲，誰識此老翁？奈何今之人，雙目送飛鴻。”（《龜磵詩話》卷二十六）\n匠石獿人\n李詩曰：“安得郢中質，一揮成斧斤。”此傷其無知己也。莊子過惠子墓曰：“郢人堊漫其鼻端，若蠅翼，使匠石斫之。石運斤成風，斫之盡堊而鼻不傷，郢人立不失容。宋元君聞之，召石曰：‘試爲寡人爲之。’石曰：‘臣則能斫之，雖然，臣之質死久矣！’自夫子之死。吾無以爲質矣。”郢人，揚雄書作獿人。魯直詩：“世有獿人無匠石”。（《龜磵詩話》卷二十六）\n馬價倍增 爲知己良\n蘇代爲燕說齊，先見淳於髡曰：“人有賣駿馬者，三朝入市，人莫知。往見伯樂而顧之，馬價十倍。今臣欲以駿馬見於王，莫爲臣先後者。足下有意爲伯樂乎？”髡入言，齊王大悅。白傅詩曰：“馬因回首雖增價，桐遇知音已半焦。”《韓詩外傳》：鮑叔有疾，管仲爲之不食不內漿。甯戚患之，仲曰：“馬爲知己者良，鮑子死。天下莫知，安用水漿？爲之死亦何傷哉？”仲以馬之知己比叔牙之知己，雖有千里馬，世無孫陽，則安施其千里之能哉？故李詩曰：“不逢寒風子，誰抹逸景孫？”雖有玉山禾，不能療苦饑。嚴霜五月凋桂枝，伏櫪銜冤摧兩眉。”（《龜磵詩話》卷二十六）\n懷玉之布\n皇甫湜《送丘儒赴舉序》曰：“子知市乎？懷貝玉以之名都之肆，未有不售，挈而之三家之墅，未有不爲盜困。京師，賢才市也。一人不知子，他人知子，一門不容子，他門容子。子謹持貝玉往之都市可矣”云云。士之待知己如玉之待價。然卞和抱玉三朝，刖其兩足，而後得售，其連城之價定，所謂“桐遇知音已半焦”者也。李詩曰：“楚國青蠅何太多，連城白璧遭讒毀。荊山長號泣血人，忠臣死爲刖足鬼。”（《龜磵詩話》卷二十六）\n詠詩見知\n袁虎少貧，嘗爲人傭載運租。謝尚鎮牛渚，乘秋佳與賓客微服泛江，其夜清風朗月，聞江渚客船上有咏詩，甚有情致，所誦五言又其所未嘗聞，嘆美不能已。即遣委曲訊問，答曰：“袁臨汝郎誦詩，所誦詩，袁所自作《咏史》也。”尚佳其率有勝致，即遣要迎，談話申朝，大相賞得，自此名譽日盛。李詩：“我乘素舸同康樂，朗詠清川飛夜霜。昔聞牛渚吟五章，今來何謝袁家郎。”此蓋自况於袁虎也。（《龜磵詩話》卷二十六）\n贈繞朝鞭\n李東山《贈羽林陶將軍》詩曰：“將軍出使擁樓船,江上旌旗拂紫煙。（萬里橫戈探虎穴,三杯拔劍舞龍泉。）莫道詞人無膽氣,臨行將贈繞朝鞭。”按春秋士會自秦歸晉，繞朝贈之以策曰：“子無謂秦無人，吾謀適不用也。”贈策，蓋以示己策能知其情。而乃變策爲鞭，而使之以協韻，“鞭”字似無意。岑嘉州送揚子詩亦曰：“惜別添壺酒,臨歧贈馬鞭。”使今人作詩使事如是變字用之，得不大爲人所疵病也耶？（《龜磵詩話》卷二十六）\n五雲六龍\n宮詞曰：“太平天子朝元日，五色雲中駕六龍。”五色雲，即老杜所謂：“雲近蓬萊常五色”者也。六龍，《易》曰：“時乘六龍，以御於天。”又：六龍，日車也。東山詩曰：“上有六龍回日之高標。”（《龜磵詩話》卷二十七）\n二十五老\n《說苑》：介子推行年十五而相楚，仲尼聞之，使之往視之。還曰：“廟下有二十五俊士，堂上有二十五老人。”仲尼曰：“合二十五人之智，智於湯武，並二十五人之力，力於彭祖。以治天下，其固免矣乎？”李草堂《贈潘侍郎》詩曰：“雖無二十五老者，且有一翁錢少陽。”少陽，即潘所禮待高士也，以一少陽之耇德，尚可以佐潘而贊治謨，况賢於少陽者二十五人乎？按：此介子推非晉文公時介子推也。晉介子推，一曰介之推，少陵所謂“之推避賞從”是也。（《龜磵詩話》卷二十七）\n臒黑胼胝\n南唐廖凝《宰都昌》詩曰：“五年徒勞更折腰，三年兩鬢爲民焦。”宰一邑者，尚如是腰者鬢焦，况君臨一天下者乎？故《淮南子》曰：“堯臞瘦，舜黎黑，禹胼胝，憂勤政也。”史云：“堯存心於天下，加志於窮民。一民餓則曰‘我餓之也’一民寒則曰‘我寒之也’，民有罪則曰‘我陷之也’。故不賞而民勸，不罰而民治。遭洪水災，下民昏墊，舉禹治之，九載績成。”故李詩曰：“波滔天，堯諮嗟。大禹理百川，兒啼不窺家。殺湍導洪水，九州始蚕麻。”勤勞如是，安得不臒黑胼胝也？（《龜磵詩話》卷二十七）\n喋血禁庭 \n太宗功烈之盛，誠如老杜所謂“樹立甚宏達”者也。然而推刃同氣，喋血禁門，遂成仇仇，貽譏千古。李白《上留田》詩曰：“交柯之木本同形，東枝憔悴西枝榮。無心之物尚如此，參商胡乃尋天兵。孤竹延陵，讓國揚名。高風緬邈，頹波激清。尺布之謠，塞耳不能聽。”若使此詩早出，太宗得一見之，寧不其顙有泚乎？（《龜磵詩話》卷二十七）\n夷羊滿野 菉葹盈門\n自古聖哲之君，莫不有淑媛爲之助；昏亂之主，亦莫不有妖姬爲之助。此大禹所以戒色荒，而帝辛愛妲己殺比干以亡殷，懷王嬖鄭袖放屈原以亡楚。故東山《古風》詩曰：“殷後亂天紀，楚懷亦已昏。夷羊滿中野，菉葹盈高門。比干諫而死，屈原竄湘沅。虎口何婉孌，女嬃空嬋媛。彭咸久淪沒，此意與誰論。”按：夷羊，獸名。紂時在郊，殷亡之兆。九侯進女，女不喜淫，紂殺之，醢九侯。周侯聞而嘆息，崇侯虎讒之，囚周侯於羑里。散宜生等求美女進之，以釋其囚。虎口，謂崇候也。長孫佐輔詩曰: “拊心卻笑西子顰,掩鼻誰憂鄭姬謗。”鄭姬，即袖也。（《龜磵詩話》卷二十七）\n作館娃宮 覆鳳花錦 身牀臂枕\n唐詩“憶昔吳王在宮闕，館娃滿眼看花發。舞袖朝欺陌上春，歌聲夜怨江邊月。”按：夫差寵西施，作館娃宮。又作天池，泛青龍舟，與西施水嬉。李白詩：“姑蘇臺上烏棲時，吳王宮裏醉西施。吳歌楚舞歡未畢，青山欲銜半邊日。銀箭金壺漏水多，東方漸高奈樂何！”元微之詩曰：“吳宮夜長宮漏款，簾幕四垂燈焰暖。西施自舞王自管，雪紵翻翻鶴翎散，促節牽繁舞腰懶。舞腰懶，王罷飮，蓋覆西施鳳花錦。身作牀，臂爲枕，朝珮樅玉王晏寢。酒來閣門報無事，子胥死後言爲諱。近王之臣論王意，共笑越王窮惴惴，夜夜抱冰寒不睡。”二詩皆言夫差色荒之無窮極，而元詩尤爲逼近。又宋之問《浣紗篇》曰：“一行霸句踐，再笑傾夫差。一朝還舊都，靚粧尋若耶。”此詩言西施復還若耶，而杜牧之云：“西子下姑蘇,一舸逐鴟夷。”李義山云“腸斷吳王宮外水，濁泥猶得葬西施。”三家詩語，各自不同。（《龜磵詩話》卷二十七）\n釣棄前魚\n魏王與龍陽君共船釣，得十魚，棄之。泣下曰：“臣使得魚，甚喜，後得益多而大，欲棄前魚。今臣得拂枕席，爵至人君，四海美人甚多，臣亦同前魚將棄，得無涕乎？”君王乃令曰：“敢言美人者，族。”長孫佐輔詩：“重遠豈能慚沼鵠，棄前方見泣河魚。”以色得寵者，更有新人勝於汝，則爲前魚者多矣。故李詩曰：“昔日芙蓉花，今成斷根草。”（《龜磵詩話》卷二十七）\n賜黃金屋\n漢武帝爲膠東王，年數歲，長公主抱問曰：“兒欲得婦不？”曰：“欲得。”指女阿嬌曰：“好不？”笑曰：“若得阿嬌，當作黃金屋貯之。”東山《妾薄命》詩曰：“漢武重阿嬌，貯之黃金屋。咳唾落九天,隨風生珠玉”云云。（《龜磵詩話》卷二十七）\n慵來粧\n李詩：“可憐飛燕倚新粧。”飛燕，馮萬金女也。萬金善歌，事江都王。王孫女嫁江都中尉趙曼。萬金又事曼，因與主通。曼有疾，不能近婦人，主有身，恐，乃稱疾居王宮，一產二女，歸之萬金。長曰“宜主”，次曰“合德”，遂冒姓趙氏。宜主舉止翩然，謂之飛燕；合德膚滑，浴不濡。皆絕色。召入宮，合德新浴，膏九回沉水香，爲捲髮，號新興髻，爲薄眉，號遠山；黛施小朱，號慵來粧。帝謂合德爲溫柔鄉，曰：“吾老是鄉，不效武帝求白雲鄉。”欲立飛燕爲後，劉輔上言：“語曰：‘腐木不可以爲桂，人婢不可以爲主’”書奏，論爲鬼薪。（《龜磵詩話》卷二十七）\n遺璧鎬池 燔石東都 扶蘇死\n 李詩曰：“鄭客西入關，行行未能已。白馬華山君，相逢平原里。璧遺鎬池君，明年祖龍死。”又有石隕於東都，文曰：“始皇死地分”。使御史推問，莫服，盡誅石傍居人，燔其石。唐人《祖龍行》曰：“黑雲兵氣射天烈，壯士朝眠夢冤結。祖龍一夜死沙丘，胡亥空隨鮑魚轍。腐肉偷生二千里，偽書先賜扶蘇死。墓接驪山土未乾，瑞光已向芒碣起。陳勝城中鼓三下，秦家天地如崩瓦。龍蛇撩亂入咸陽，少帝空隨漢家馬。”夫以法毒天下者，未有不反其中及其子孫者。扶蘇之賜死，胡亥之見弑，皆毒天下之報也。蘇長公以爲扶蘇，始皇親子，秦人戴之久矣。陳勝假其名，猶足亂天下，况蒙恬持重兵在外，使扶蘇不即受誅而復請之，則斯、高無遺類矣。恬也計不出此，可不嘆哉！說者或以爲蒙恬知始皇之鷙悍而不可回也，豈料其偽哉？且威令素行，秦人視其君如雷霆鬼神之不可測，故不敢請。余以爲蒙恬旣心知扶蘇無罪，則上書復請以死爭之，人臣之職也。長公之論然矣。然扶蘇之死，天也。使扶蘇不死，必不至二世而暴亡矣。天豈使暴虐之呂政少延其祚哉？天之所使，蒙恬豈得以復請也。或以爲不敢請者，非也。旣並與蒙恬賜死，則恬復何畏而不敢也。蒙恬之不復請，天使之也。（《龜磵詩話》卷二十七）\n廣武嘆時\n《志林》云：“阮嗣宗登廣武城，嘆曰：‘時無英雄，使豎子成名’傷時無劉、項也。竪子，指魏晉間人。昔先友史彥輔謂余曰：‘嗣宗廣武之嘆，豈謂沛公爲竪子乎？’余曰：‘竪子指曹操輩也。’余《遊甘露寺》詩：‘聊興廣武嘆’亦此意耳。阮雖狂悖，豈以沛公爲竪子？”長公此言，深得嗣宗本意。嗣宗能以佯狂任達，全身遠害於魏晉之間，非見遠識微，其孰能與於此。品量人物之際，豈不能識漢祖之爲人，至發廣武之嘆哉？因味其言，至一“時”字，知阮本意蓋謂所遭之時，炎劉之末，桓靈之君無英雄才略，使神器暗移於曹氏父子。阮之興歎者此也。或曰李東山《廣武詩》“沉湎呼竪子，狂言非主公”，李詩亦失言歟？余以爲東山未之究嗣宗本意，而偶言之耳。且前人或以李此詩語意錯亂，用事無倫理，必非李作。斯言亦有理。（《龜磵詩話》卷二十七）\n "
  },
  {
    "type": "poet_entry",
    "poet_name": "正祖（李祘）",
    "poet_background": "李祘（1752—1800），字亨運，號弘齋、萬川明月主人翁，朝鮮王朝第22任君主（1776—1800在位），廟號正宗。謚號文成武烈聖仁莊孝。在位期間設立奎章閣，營建水原華城，創設狀勇營。今存《弘齋全書》。",
    "poems": "《詩觀序》：唐取四十三人，太宗七十九首，玄宗六十三首，王勃八十七首，楊炯三十三首，盧照隣九十四首，駱賓王一百二十八首，陳子昂一百二十一首，李嶠二百七首，沈佺期一百五十一首，宋之問一百八十八首，杜審言四十三首，各爲一卷。張說三百二十一首，爲三卷。蘇頲九十九首，爲一卷。張九齡二百十三首，爲二卷。王維四百九首，爲三卷。孟浩然二百六十九首，爲二卷。李白九百七十五首，爲九卷。杜甫一千四百五十七首，爲十二卷。（《弘齋全書》卷九）\n《儒人日製○丙午》：王若曰：儒於道最高，儒豈易言乎哉？韻書訓儒曰以碩德，說文釋儒曰以述士，同是字，義而若是不同，何歟？漢立九流，儒居第一；周定三敎，儒在其先，猶可謂知崇儒之方。而儒林之傳，輒亞於循吏；儒素之尙，或絀於詞賦。作士之意，立國之規，乃與彼相反，何歟？以儒道而得民，周禮著說；行儒道則富大，荀卿立言。儒者之有關於國家，若是之重歟？儒之藝有六，儒之分有八，其六其八，亦可以指言歟？縫掖章甫，聖人之遺服可詳；甲冑干櫓，戴記之論行可聞歟？齊人歸汶陽之田，固知天下之無敵；賈生赴長沙之謫，誰識漢朝之惟一歟？敎三遷而成大儒，通五經而爲大儒，大儒則同，而亦有淺深之不同，何歟？制禮遭兩生之譏，而卒爲儒宗；應詔進三場之策，而乃爲儒首。兩儒之得失優劣，可得以詳言歟？漢帝溲冠，猶成累百年不拔之業；魯公禁服，爰得千萬語不窮之士。大牢一祀，自可爲祈永之方；而漆園寓言，不足在徵信之科歟？罵豎儒之幾敗，而反勝數歲之將；折腐儒之安用，而能說九江之王。豎儒腐儒，亦有可用之時歟？儒冠入坑，忍說狂暴之秦；儒雅蒙塵，孰歎清虛之晉歟？篋笈之士雲集，誰是海內名儒？郊廟之禮草創，誰是當世通儒歟？寸舌戰江東之辯，果見席上珍之才；片言屈柱下之書，足贊鐵中金之治歟？金椎發塚之語，復出於青蓮居士；峨冠蒙優之辱，至及於紫陽夫子。詩人使酒之言，不足掛齒；姦凶嫉賢之惡，若是甘心歟？無爲小人儒，子夏承述蛾之誨；恥爲章句儒，李靖起攀龍之想。儒門之志聖賢，將門之志功名，亦可謂一般其志歟？韓非子之刑名，宜有亂法之斥；杜工部之文章，反發誤身之歎。何歟？無真儒千載，繼洙泗之統者誰歟？集諸儒大成，明濂洛之學者誰歟？排詆先儒，頒行新學，則實兆靖康之禍；崇奬群儒，享腏文廟，則爰受理宗之號。其得其失，可以備論歟？奎運忽沈於胡元，許衡之儒術何益；陸學殆半於皇朝，薛瑄之儒道亦孤。天之於吾儒，有意歟？抑無意歟？靜棲翰林，則曰純儒；違離道本，則曰僻儒。譽之則有醇儒、俊儒之稱，毀之則有小儒、俗儒之號，皆可以一一歷言歟？內而格致誠正之學，外而錢穀甲兵之類，大而宇宙內事，小而筆劄間事，莫不從儒者己分上做去，則工夫次第，踐履精粗，亦皆可以詳言歟？大抵儒者，士之別名。其術則天人性命，其道則中正仁義，其書則詩書禮樂。澡身而浴德，强學而待問。不隕穫於貧賤，不充詘於富貴。用之則治，不用則亂。世道之汙隆，邦運之否泰，未始不以儒者之進退卜之。故古昔盛時，儒敎之是奬，儒風之是振，玉帛遍走，白駒言縶，鴻儒碩士，于于而至，以之爲邦，以之安民，則有國所重，莫先於儒可知矣。猗歟！我朝天啓文明，聖神相承，儒賢輩出，終始緝煕之工，度越殷周，師友淵源之學，駕軼關閩，莘野起釋耒之人，文廟多腏豆之賢，以至於人尙儒術，戶啓儒門，河間之被服，魯國之俗好，未足喻也。夫何挽近以來，漸不如故，天德王道，尙矣不論，而傅會訓詁之儒，反遜於兩漢，記誦詞章之儒，同軌於六朝，褎衣寬帶，徒取儒者之服，博學多聞，久缺儒者之行，太學問事，誰是賈長頭之不休，鄕里敎人，未聞馮仲文之好學，雖在一二旌招之列者，徒遂肥遯之志，未見來賁之喜，亶因予招徠之舉，適足爲備文之歸，在儒者幼學狀行之義，亦豈以一人之寡昧，而反忽致澤之方乎？興惟及此，寧不慨惜！何以則？登崇儒術，挽回儒敎，異端之橫流，辭以障之，吾道之榛蕪，廓然闢之，朝有揖讓之風，而士無紛競之習，野絶詖僻之俗，而人歸淳厖之域，躋一世於三古煕洽之治耶？子諸生，在賢關首善之地，必有素講於中者，其各悉著於篇，予將親覽焉。（《弘齋全書》卷五十）\n《酒誥》（節錄）：書九對。德將無醉，戒其沉湎之害也；飮食醉飽，導其歡愉之情也。所言各異，而飮不至亂，醉猶溫克，君子所勉，豈必昏迷顛狂如山濤、李白之徒，然後方可謂之醉乎！齋戒則將以交神，侍疾則方切色憂，以禮以情，固不敢縱酒，而至於宴樂之際，則所以洽賓主，通情志，不當與齋戒、侍疾之時一例論之也。思飮者人心，而中節則合於天理，不中節則流爲人欲。聖人敎人，只就天理、人欲分界處著實用工而已。聖敎分析，靡有餘蘊，臣何敢贅陳！（《弘齋全書》卷九十九）\n《文學》五：詩必以李、杜齊名，千載之下，優劣尙無定論，而如欲學得，杜似有依據，是知李不如杜也。（《弘齋全書》卷一百六十五）\n《詩觀五百六十卷寫本》：（節錄）李白上薄曹、劉，下陵沈、鮑，縱逸跌宕，若無法度，而從容於法度之中，飄飄淩雲，信乎其爲謫仙人。杜甫渾浩汪茫，千彙萬狀，兼古今而有之，又以忠君憂國、傷時念亂爲本旨，讀其詩可以知其世，謂之詩史，不亦宜乎！若其詞氣風調之光焰萬丈，具有古人之定論。（《弘齋全書》卷一百八十）"
  },
  {
    "type": "poet_entry",
    "poet_name": "李晚秀",
    "poet_background": "李晚秀（1752-1820），字成仲，號屐翁。歷任司憲府監察、戶曹佐郞、刑曹正郞、工曹正郞、兵曹佐郞、禮曹佐郞、副承旨、大司成、承旨禮曹參議大司諫、禮曹判書等職。今存《屐園遺稿》。",
    "poems": "《琴湖精舍次李供奉紫極宮秋詩韻》：縞髮滄江叟，手中一竿竹。鷗鷺澹相親，水月浩盈掬。日覺塵事置，歲暮立於獨。曩□何倡狂，廿載西清宿。榮觀違性情，末技類醫卜。古人五十悟，今我六旬復。石火一何忙，甁水久已覆。瞿塘有聖訓，慎無操舟熟。（《屐園遺稿》卷一）"
  },
  {
    "type": "poet_entry",
    "poet_name": "洪仁謨",
    "poet_background": "洪仁謨（1755-1812），字而壽，初名大榮。正祖七年（1783）司馬試合格。後以門蔭身份出仕，歷任戶曹參議、右副承旨等職。今存《足睡堂集》。",
    "poems": "《次李白韻》：傲雪愛松樹，任風憎柳枝。龍寧吞馬餌，蟲自掛蛛絲。天下無奇觀，古來誰大知。行行須自到，莫道上山遲。（《足睡堂集》卷一）\n《次李白韻》：倦夢昏昏倒枕間，須臾遍踏十洲還。靈芝仙酒猶餘醉，不覺吾身在隴山。（《足睡堂集》卷三）"
  },
  {
    "type": "poet_entry",
    "poet_name": "金履陽",
    "poet_background": "金履陽（1755-1845），字命汝，號淵泉。正祖十九年（1795）文科及第。歷任弘文館提學、左參贊等職。今存《金履陽文集》。",
    "poems": "《與從侄箕範論詩文書》（節錄）：東人之爲詩者初不知詩家源流，各具體裁，各有聲調，動以李太白“綺麗不足珍”之語作爲炎炎話欛，初不用力於三謝門中。妄希癡企於《十九首》樂府諸作，模襲數篇，倦然少味，則遂無歸宿，茫然四顧。或乾沒於近體，或自稱學陶學杜，以古詩自命，蓋二家未嘗不雍容法度，亦未有顯示纂組者，故名以學此者，只樂其漫句法而少檢束，何嘗得其影響哉？陶詩在六朝中最欠律墨，故古人謂之詩家之伯夷，則初不可許以正宗，而其詩如“弱湍馳文魴，閑谷矯鳴鷗”等句，依然是六朝間口氣。至於工部，則專學鮑、謝，觀於戒子詩云“熟精《文選》理”，可知自家用力處，而入蜀諸作無不從這裏來者。平生許與無如李白，而曰“李侯有佳句，往往似陰鏗”，鏗也，六朝之中乘，而亦許之不裕裕也，極口揚厲也。乃曰“清新庾開府，俊逸鮑參軍”，其崇六朝而祖述之者爲何如也？雖以白也淩厲千古橫絕四海之氣，尤思玄暉於落雁之峰，慚康樂於桃李之園。李杜之自言者如是明矣。東人名學李杜，乃薄李杜之所宗，學者多見其甚不知，而殆天所以廢東人而梏詩教也。吾嘗早覺於斯，紀行、公䜩一準於三謝，詠懷、樂府遠宗乎漢魏。蓋兩派旣分，體格自別，故雖以謝之工於組織，其於擬古諸作皆用古體而不變。今若漫不知區別，詠懷用組織，紀行法漢魏，則兩失之矣。（《金履陽文集》）"
  },
  {
    "type": "poet_entry",
    "poet_name": "徐榮輔",
    "poet_background": "徐榮輔（1759-1816），字慶世，號竹石、竹石館、玉磐山人等。謚號文憲。正祖十三年（1789）文科及第。歷任兵曹判書等職。今存《竹石館遺集》。",
    "poems": "《朴淵》：天摩與聖居，其泉凡百道。奔趨此爲門，急勢欲摧倒。揮霍大斧劈，驅呵巨靈造。當中側剖甕，貼掛千尺縞。撼蕩雷訇磕，紛碎雨汛澡。百頃窽泓壑，萬古受撞擣。綆繘不敢測，堆積碧瑪瑙。鶻起巢欲墮，龍臥珠應抱。駭矚亦造次，瓌設自懷皡。試爲廬阜觀，誰與李白好。（《竹石館遺集》卷一）\n《楓臯長僚閱東省校余集用紫極宮韻見寄遂酬》：弱齡學周詩，抗志美淇竹。後素少起予，采綠豈盈掬。結撰愧自珍，寡和悁所獨。見賞荷朽雕，投好敦桑宿。肯向旗亭飮，不就成都卜。蕭辰感群動，芳訊遣三復。仰覺山更高，往類簣始覆。寸愚平等觀，酬酢路歧熟。（《竹石館遺集》卷二）"
  },
  {
    "type": "poet_entry",
    "poet_name": "丁若鏞",
    "poet_background": "丁若鏞（1762-1836），字歸農、美鏞，號俟庵、籜翁、苔叟、紫霞道人等。謚號文度。正祖十三年（1789）文科及第。歷任朝鮮文藝館檢閱、司憲府持平、司諫院正言等職。今存《與猶堂全書》。",
    "poems": "《宿奉恩寺》其一：窈窕琳宮逈，逶迤碧水彎。故從絲管至，頗似錦衣還。花發無新樹，僧來盡舊顏。應知李供奉，終老愛匡山。（《茶山詩文集》卷一）\n《得舍兄書仲氏時在康津薪智島謫中》：地共天涯盡，人從日下疎。乾坤雙淚眼，存沒數行書。寂寞綯山葛，書中語艱難食海魚。四洲皆絶島，身在即吾廬。佛書云世界有四大洲。月出知先照，書中語長鬐在東。雲來憶已看。豈能無苦毒，猶自報平安。顏髮他生見，田園去歲歡。縱饒千石酒，難使此心寬。來書勸飮酒。長羨騎鯨客，休悲失馬翁。地卑晴有瘴，山豁夜多風。病髮絲絲短，愁詩字字窮。絶憐童穉輩，思慕發天衷。（《茶山詩文集》卷四）\n《秋日海尉至前江泛月·其二》：我茲居水鄕，未見此明月。風雨使前驅，掃蕩如勁卒。一切埃壒氣，斷不留絲髮。上連恒星天，玉宇清到骨。一輪專九霄，孤高矜傲兀。李白雖已逝，此月不可沒。許君遞作主，風流未銷歇。（《茶山詩文集》卷六）\n《悔過》：不識先生何過悔，五更愁坐畫寒灰。柳生拙欲祠天女，董子愚曾草玉杯。吟了句嫌常欠警，釀來酒願即聞醅。莫將閑事羞衾影，從古騷人例可哀。\n百年三萬六千日，半百纔臨志已灰。讀書不及一千卷，何事也傾三百杯。顛頤多爲求兼味，野興唯應舉舊醅。江心一醉隨波去，李白佯狂真可哀。原仲（《茶山詩文集》卷七）\n《三疊》：短髮殘莖一任蓬，藥爐欹側傍茶鍾。鸚鸕酒算須三百，虎豹天門本九重。末路生涯同鋌鹿，老年懺悔在雕蟲。今秋大有金山計，逝挹瓊漿酹瀑龍。（《茶山詩文集》卷七）\n《下剡溪》（其一）：良朋懷即便行船，恨我差池動歲年。千里人歸春夢裏，半簾花發夕陽前。世憎太白才多逸，誰識玄成態卻妍。一棹飄然何日去，酒資腰得萬青錢。（《茶山詩文集》卷七）\n《五客記內閣應敎》：世之位卿相者多烜赫其門，客於是萃焉，皆丹其轅而翠其蓋，珠其履而貝其纓，冀其熏炙外焰，沾丐餘瀝，蟻聚蠅營，以喧藉一時。獨深州相國李公不然，性澹素，不喜膠擾，位列三事，而門庭寂然，雀羅可設。於是廣求山澤之間，羅以致之者五人，乃館而留之，管其飮啄，相與羽翼。人有難於公者曰：天子任用公，謂公能以人事君，吐哺握髮，開東閣，延天下賢士，以羽儀王庭。今獨與彼五子者相善，處之門下，日翺翔其間，僕竊爲公不取也。公曰：否，否。吾於是五子者，有以得宰相薦人之法，將以謦欬於朝廷，子其聽之。始余閒居，有三客及門，皆衣裳奇偉，顏貌皓白。其一曰：吾性喜閒暇，行止未嘗忙遽，遇雪失素，乃李白，輕慢我，欲以白璧一雙，買我爲僕而可乎？其一曰：吾少貧賤，遊齊魯，霜雪滿衣，爲人舂鋤，誤被舂杵傷，遂拳一足，老至鏡湖，自號碧溪翁，偶浴盤渦，乃子美疑我心性，不亦過乎？其一引頸自傲，强爲大言曰：吾本仙骨，世居青田，閒遊華表，乃莊叟妄欲齊物，議我脛長，能不悲哉！後仕衛，位至乘軒，至晉時，不幸與陸氏善，華亭之禍，遂鏟跡自晦。今來投公，公其憐之。余乃下堂，執手而笑曰：公等捨此奚適？留歲餘，客之末至者，又報客有二妙。入謁，皆錦冠綺襖，金碧玲瓏。問其鄕貫，一在南粵，一自西蕃。余素厭綺麗，三子者亦鄙之，然特取其敏給，姑許信宿。乃一者性多妒忌，遇婦孺服錦綵者，必逐之。一者雖薄有機慧，徒尙口舌，喋喋無謹訒之意。余欲屏之，三子者請曰：相公何器量之小邪？凡宰相擇人，或取其潔身修行，或取其文采藻麗。彼二子者，雖生長綺紈，無山野瓌傑之態，亦自有一技一藝，何不見容於相公之門哉？余曰：善。並許館留。五客繞席，各有異趣。余顧而樂之曰：今天子求賢如渴，側席以俟。彼容止閒雅，不妄趨步者，可任之閒局，以矜式百僚。彼身賃舂鋤，飽經霜雪者，可任之民部，以察苦隱。彼自稱仙骨者，雖語言荒怪，亦可以砥礪流俗。而二子者，或任之文苑，以黼黻皇猷；或任之喉舌，以出納王言。蓋莫不才行蔚然，各適其用。吾爲相，果得人如此，薦之朝廷，不亦善乎？難者曰：諾。於是各以美號錫之，曰：閑客、雪客、仙客。其二者本自西南來者，因以是呼之云。臣謹記。（《茶山詩文集》卷十四）"
  },
  {
    "type": "poet_entry",
    "poet_name": "姜必孝",
    "poet_background": "姜必孝（1764-1848），字仲順，號海隱。性理學者，曾仿朱子《近思錄》編《近思後錄》。今存《海隱別稿》。",
    "poems": "《書李白詩大全卷後》：詩評李杜爲聖，與天子甚善然。今觀李白集中門類甚多，獨未有道學一例，學可以不講矣乎？道可以不聞矣乎？（《海隱別稿》卷六）"
  },
  {
    "type": "poet_entry",
    "poet_name": "金祖淳",
    "poet_background": "金祖淳（1765-1832），字士源，號楓皋。謚號忠文，封永安府院君。朝鮮純祖王妃純元王后之父。正祖九年（1785）文科及第。歷任大提學等職。曾出使清朝。今存《楓皐集》。",
    "poems": "《西清直中述懷示同僚》其四：開元大曆際，李杜及孟王。出入三百篇，字字挾風霜。金石有遺響，日月可爭光。更有昌黎氏，雄辭闢荒唐。秋江注洙泗，煙波浩茫茫。大抵太宗業，幾與漢頡頏。（《楓皐集》卷一）\n《山齋夜坐次李供奉紫極宮感秋韻今年正四十九也》：青年竊未揆，劬書期汗竹。白首無所成，尤悔寧可掬。涼飈噓玉宇，耿耿抱靈獨。晴月曉滿楹，送我山間宿。大夢雖未覺，不疑又何卜。古人貴不遠，今是昨猶復。良馬馳終蹶，攲器虛鮮覆。四十九年內，俯仰諒已熟。（《楓皐集》卷三）"
  },
  {
    "type": "poet_entry",
    "poet_name": "朴宗輿",
    "poet_background": "朴宗輿（1766-1815），字元得，號冷泉。歷任童蒙敎官、漢城府主簿、景慕宮令、高陽郡守、司饔院僉正大興郡守、延安府使等職。今存《冷泉遺稿》。",
    "poems": "《與子雲壽》（節錄）：汝書以爲杜詩李白兼讀云，是何言也？兩詩豈兼讀者耶？即此可見汝離親之害也。姑讀杜詩五古諸篇好者，日讀數十篇。而待稍涼，讀《孟子》章下註，亦並讀如《詩傳》之大旨，可也。（《冷泉遺稿》卷二）\n《先考近齋先生府君言行錄》（節錄）：嘗曰：三淵論杜甫詩，見識勝於李白，如“魏武氣蓋世，蟻視一禰衡”之句，使杜甫作之則必曰“禰衡氣蓋世，蟻視一曹瞞”，此恐是過許杜甫處。杜詩固多忠義所發，而實無真見識，如“孔某盜蹠俱塵埃”之句，豈可口中道出者哉？以此觀之，杜甫於禰曹，扶抑得正，未可必如淵翁所云。嘗以是語諸俞汝成，汝成以爲此是杜陵醉中走筆，未可知也。然吾意則雖醉中，事極駭然。朱子嘗註杜詩，至此遂輟筆，其尊聖戒後之意，自可見矣。（《冷泉遺稿》卷五）"
  },
  {
    "type": "poet_entry",
    "poet_name": "沈象奎",
    "poet_background": "沈象奎（1766-1838），字穉教、可泉，號斗室、彝下。謚號文肅。正祖十三年（1789）文科及第。歷任大提學、領議政等職。兩次出使清朝。今存《斗室存稿》。",
    "poems": "《楓翁次太白紫極宮詩韻見寄仍復和之》：摵摵卷地葉，聶聶鳴風竹。宵缸燈半穗，曉枕月一掬。不知憂所自，殷懷耿幽獨。念彼同心子，同夢不同宿。同夢非所疑，同宿未易卜。願言生脩翰，千里日往復。璞玉甘不剖，井水慮無覆。此心知良苦，爲我計應熟。（《斗室存稿》卷二）"
  },
  {
    "type": "poet_entry",
    "poet_name": "洪錫謨",
    "poet_background": "洪錫謨（1781-1857），字敬敷，號陶崖。歷任南塬府使等職。今存《陶崖集》《東國歲時記》等。",
    "poems": "《李白年四十九作紫極宮感懷詩余年適符不騰緬昔之感讀而和之聊述幽懷》：猗猗谷中蘭，翛翛澗邊竹。精英薄宇宙，卷之不盈掬。在人抱靈覺，悠然怡我獨。草木與同歸，雲鳥偶寄宿。已知伯玉非，不湏靈均卜。歲紀當行策，一理驗姤復。但使書中活，沈潛而反覆。其來寡悔尤，方是炊飯熟。（《陶厓集》）"
  },
  {
    "type": "poet_entry",
    "poet_name": "姜彝夫",
    "poet_background": "姜彝夫（1769-1801），字聖倫，號重庵。純祖元年（1801）因涉“辛酉教難”死於獄中。今存《重庵稿》。",
    "poems": "《何水部詩集序》：舜皋陶之歌，夫子之刪定，是皆其聲由音，渾渾不漓，要其歸則蓋有不可得已者。下及漢魏，鐃歌、童謠、樂府、饗祀、祈頌之辭，夷曠牢愁之作，亦克保有斯意。至李唐而專門於詩，大家繼起，始有聲律定格，對偶排比，語雖盡而足其句，意有餘而跼於篇，於是體分近古而俱儼然繩尺矣。降而宋元皇明，流易夭冶雕鏤瑣碎，不能無疵瑕可指，是又三唐一變之誤也。其處於其間，由古入今者，六朝是已。是故六朝之詩，其穠華難掩而真態自露，有若主張乎氣數之所繫機斡之所轉者然爾。論者以唐之詩，配於宋之道，六朝其道之漢乎？余嘗觀西京諸儒者，其譚經說道，往往失之於穿鑿傅會。然而去古未遠，傳聞有自，繼六國遊說，秦燒之餘，能使在後之人，知有六藝五經之敎，則又西京諸儒者之倡也。是以其所爲文，雅馴有典則，視諸聖經雖遠矣，視諸聖門弟子之編國史之記，雖降矣，又其自然混浩之氣，有非唐宋作家摸擬蹈循者所可企及也。唐朝之詩，若李之霈然無滯，杜之集衆美，王之精疊，韋之雅高，皆能追千古之逸調，成一家之體裁。詩家之所推重，宜與斯門之周、程、張、邵子、朱子比矣，夫六賢之在斯門，其功亦盛矣哉。自其一變而淫於異說，流於訓詁，已自程朱諸門人，間有不免，詩下於唐而有病，奚以異此哉？是以欲考古今道學之異，若如於西京是稽，詩之六朝亦然。余讀何水曹詩，酷愛之，其色態麗縟，其音調希緩，其意趣則出入乎質厚絢飾之間。王輞川之詩如“明月松間照，清泉石上流”，千古詩人莫不斂衽敬讚者，以其天然圓活，非唐以後所可覯者，若在陶、謝則不過恒談而已，何水曹能有之。老杜之詩如“雲溪花淡淡，春郭水泠泠”，嫺逸秀麗，可諷可喜，而晩唐以來纖妍作態，似有以啓之，何水曹時亦有之。蓋其無心乎結撰而能沕然邃古，矢口出言而聲韻自叶，有如姑射神人，皎若絶世，獨立綽約若處女。又如時花嬌發，色香俱美，莫非爛然天生之真趣。嗚呼，詩之爲敎亦大矣，自古昔聖人已重之，末世則道廢而詩亦亡也。學詩之要，宜莫先乎觀乎世變。其變之之機在乎六朝作家，何水曹非六朝作家乎？余故曰：爲詩者，絶不可不知何水曹詩。（《重庵稿》冊二）\n《杜工部文集引》：余讀子美詩，見其紀蹟立論之際，行筆勁健，造語豪暢，往往有行文諸法，心竊以爲詩不可徒以雕繪鏗鏘爲工，漢晉以下能言之士，未有能脫此套者。觀夫《三百篇》中，雅頌諸什，其承接援證，皆疊絶透切，辭旨俱達。子美蓋有深有得於此，故其爲辭也，未必曰章句曰比興，而動合乎古，其所云《三百篇》後一人者，未必不在是矣。韓昌黎之詩，或有譏其冗順質直，少韻語本相，是非昌黎，蓋文人故然爾，是其所以善學杜者也。余故曰：子美之詩，詩中之文耳。嗚呼，公文章之雄傑，可但以一詩人目之哉？顧公集諸刻，未見載公之文者，甚愧余聞見之不廣矣。偶閱長洲許自昌校集合刻《李杜全集》，有公《文集》一卷，總若干首，余驚喜而卒業焉。縱橫奇倔，殊態畢呈，情思超逸，莫可拘縶，錯雜經傳，出入乎六朝邃古。惜乎，古今尙論之家，鮮有能稱之者，意者其有掩於一長乎？以余所見，文自成一家言，非詩所可掩也。夫天下之事，豈有二致哉？太史公之文固盛矣。如“天下煕煕，皆爲利來。天下穰穰，皆爲利往”，叶韻天然，聲韻清婉，諷詠可喜。後之力於詞章者，亦不足及此。若王大令之畫烏㹀，傳以爲藝苑之美談，是其類也。通博之士，觸而伸之，將無所往而不通，其所謂才之所限者，特以中品之流而言耳。如公之文不必更求乎其奇，即其詩之雄健豪暢而有餘用矣。余乃表而著之，別錄爲一冊，用俟後之博古君子，與公詩並刻而傳之。古之人有文與行之可傳於世者，雖隻句零字，亦有所不遺焉者，即後人尙慕昔賢之意，况公文衆體俱至，辭賦贍縟而可玩，記述雋永而有味，章奏誄志，循循規度中，只其文亦足以可傳者乎。公嘗有詩云：“斯文崔魏徒，許我似班楊。”公豈急於自詡，妄引重於人言者？不然當時宗匠如崔、魏者，亦以玄經、漢史與其同也，是豈詩之謂哉？（《重庵稿》冊二）"
  },
  {
    "type": "poet_entry",
    "poet_name": "申緯",
    "poet_background": "申緯（1769-1845），字漢叟，號紫霞。正祖二十三年（1799）文科及第。歷任大司諫等職。曾出使清朝，與翁方綱等人交遊。今存《警修堂全稿》。",
    "poems": "《次韻篠齋與彜齋論詩七言長句》：正聲萬古何悠悠，二南已變詩柏舟。性於七情大一統，姚佚變慹朝諸侯。春秋謹嚴各異傳，公穀未肯侔左邱。義諦知在不貌襲，試看晉帖唐雙鉤。我初束髮去求道，風騷代降劈從頭。高棅品彙奉圭臬，揣唐不敢私劣優。塾師矢口曰李杜，不許學宋窺中州。是豈夢見真李杜，習熟傳命於置郵。駿骨轉在驪黃外，相馬天與吾雙眸。千秋在後心耿耿，五更窗紙風颼颼。是古非今視王道，纔說桓文五尺羞。何李主盟力模擬，儼然通國之奕秋。古器遂見贗鼎峙，丈室誰叩拈花酬。我思天機專一候，春鳥秋蟲各自啾。不薄今人又師古，歸而求諸庶無尤。驀然空山悟雨雪，芒乎萬象焉雕鎪。彜齋篠齋得句髓，睥睨一代無朋儔。難去答來互棒喝，談笑辟易千戈矛。篠齋朴學立門戶，彜齋神力現成樓。六朝腹笥過半豹，三唐目力全無牛。緯也提攀才力薄，老眼怯對騰蛟虬。玉琴冷然未終曲，金翅擘天鯨海愁。陶韋蘇杜本不二，酣放精微何去留。重拈王官廿四品，勘破羼提禪老不。說是法已放筆笑，古瓦墨濺胡桃油。（《警修堂全稿》冊十九）\n《論詩用坡公答孔武仲韻五首·其二》：但恨古人不我識，我不見古非徒惜。聖與天子各氣像，四海至今稱甫白。兵不在多在我用，談笑辟易千矛戟。孫吳死法亂吾智，未一合戰先奪魄。（《警修堂全稿》冊二十）\n《次韻答問菴五首·其二》：五字陶王韋，憑君又舉隅。青蓮不鞿靮，老杜合馳驅。就此論圭臬，從何試步趨。惘然天馬跡，執策久臨衢。（《警修堂全稿》冊二十）\n《余一生詩盟在由蘇入杜而尹竹史旣望無月之什與余詩韻不謀而同可喜其詩盟之又與我敦也爲用原韻答之》：竹史詩盟敦我好，兩家無月一時愁。枉敎李白停杯問，共負蘇仙旣望秋。天上何曾風景異，雲中自在水晶流。一生相對水晶盤，李玉溪句也。堪嗤稷卨耽佳句，語不驚人死不休。（《警修堂全稿》冊二十八）"
  },
  {
    "type": "poet_entry",
    "poet_name": "李學逵",
    "poet_background": "李學逵（1770-1835），字享叟，號洛下、文漪堂、因樹屋。18歲時便校《奎章全韻》和《弘齋全書》。1801年辛酉迫害時受株連，被流放至慶尚南道金海。今存《名物考》《廣詩則》《因樹漫筆》《洛下生集》等。",
    "poems": "《聲韻說二》（節錄）：用韻之法，肇自六經，而要之秦漢以上之書，雖非歌詩，往往涉筆成韻，爲後世取式者。古之人嫺於聲律，精於吐咳，有不期然而然者矣。間嘗歷考古今用韻諸法，不止一端。（中略）亦有轉韻而一不平仄相間，如李白《公無渡河》之類是也。亦有全篇汎入傍韻，不便循常，如杜子美《戲呈元二十一曹長》一篇傍及五韻。韓愈《此日足可惜》一篇傍及六韻之類，是也。亦有全篇謹守一韻，不憚行險，如韓愈《病中贈張十八》之類，是也。亦有通篇假如本押六麻而起，借五歌一韻，謂之孤鴈入群。本押八庚而結，借九青一韻，謂之孤鴈出群。又如第二第六句押一東，第四第八句押二冬，謂之進退格。諸如此類名目雖多，屬之遊戲。大抵晩唐及宋人之於詩韻，元人之於詞韻，明人之於曲韻，多不可用爲標準。而至於我東，尤不可爲訓，乃若古詩之混押上去，科賦之取似收音，是固同文之域所必無者。倘有潛心好古者，準此以推，博考古今歌詩，至於聲韻一道，當不河漢予言矣。（《洛下生集》冊十一《菜花居集》）"
  },
  {
    "type": "poet_entry",
    "poet_name": "朴允默",
    "poet_background": "朴允默（1771-1849），字士執，號存齋。歷任同中樞、永禧殿殿監、平薪鎭僉使等職。今存《存齋集》。",
    "poems": "《家居次李白感懷詩韻》：我屋雖云小，猶有數竿竹。蒼翠滿眼前，攬之可盈掬。初不競紛華，相與媚幽獨。今年屆知非，念念追昔宿。平生我自知，不待巫咸卜。靜言訟舊愆，欲補難爲復。可笑吟哦癖，拙詩瓿可覆。古人貴朝聞，雖老工可熟。（《存齋集》卷三）\n《待制學士金公謂余年前記得清人所書柱聯詩名李白清如許人影梅花瘦一般未知何人作而此是佳句也此句語於君無乃近之乎余對曰何敢近似只切惶愧而已仍退而作此詩示我老懷如此》：耽詩固有之，聲名不足言。瘦形雖若是，梅花詎並論。兩者皆過實，內顧恥所存。古來清高人，非不道爲尊。莫不墮困厄，文字多哀冤。如我一俗物，塵埃幾馳奔。白首始歸家，安閒養子孫。飽食是爲足，餘事徒紛繁。謹將一句語，華譽還高門。（《存齋集》卷十）"
  },
  {
    "type": "poet_entry",
    "poet_name": "柳徽文",
    "poet_background": "柳徽文（1773-1832），字公晦，號好古窩。精於禮法，聞名鄉里，曾除厚陵參奉，病不就，再除莊陵參奉，未及受命而亡。今存《好古窩集》。",
    "poems": "《次李白紫極宮感秋詩》：李太白四十九作感秋詩，後來蘇、黃和之，遂作故事，又有慎齋、退陶、密菴、霽山、大山諸賢詩。今余年四十九，謹裒聚諸詩，彙爲一卷，凡九篇，敢不揆謬妄，附以拙詩，名曰感秋之什。如有繼之者，雖十什亦何妨之有！\n衛公晩悔過，詩人歌綠竹。知非蘧伯玉，清芬猶可掬。如何老未得，千載伊我獨。窮高徹衆微，廓然靡歸宿。淅淅秋風至，前程聊自卜。老大如不惕，明命何時復。不見濫觴水，轉眄江河覆。念哉防未然，所貴日用熟。（《好古窩集》卷一）"
  },
  {
    "type": "poet_entry",
    "poet_name": "洪奭周",
    "poet_background": "洪奭周（1774-1842），字成伯，號淵泉。謚號文簡。正祖十九年（1795）科及第。歷任司憲府掌令、奎章閣直閣、弘文館大提學，藝文館大提學，成均館事、左議政等職。曾兩次出使清朝。今存《淵泉集》《鶴罔散筆》等。",
    "poems": "《古人至四十九歲多和李青蓮紫極宮感秋詩以其有四十九年非一往不可復之句也然旣知四十九年之非則其年必已過四十九矣今余恰半百其庶可以和是乎》：昔賢有素心，千載寄緗竹。炯如月在川，可翫不可掬。羈丱事鑽研，棗歜嗜所獨。胡然逐世好，半百迷歸宿。昂駒較泛鳧，詹尹未肯卜。廻車及未遠，逝景猶難復。不見九折路，疾驅多傾覆。端居且下帷，吾書尙未熟。（《淵泉集》卷四）\n白樂天論詩最得宗旨，其略曰“一人之文，《六經》首之，就《六經》言，《詩》又首之。何者？聖人感人心而天下和平。感人心者，莫先乎情，莫始乎言，莫切乎聲，莫深乎義。詩者，根情，苗言，華聲，實義。上自賢聖，下至愚騃,微及豚魚，幽及鬼神，未有聲入而不應，情交而不感者也。聖人知其然，因其言，經之以六羲；緣其聲，緯之以五音。音有韻，義有類。韻協則言順，言順則聲易入。類舉則情見，情見則感易交。言者無罪，聞者作誡。洎周衰秦興，採詩官廢，上不以詩補察時政，下不以歌洩道人情。諂成之風動，救失之道缺。《國風》變爲《騷辭》，五言始於蘇、李。皆不遇者各繫其志，發而爲文。彷徨抑鬱，不暇及他，然去《詩》未遠，猶得風人之什二三焉。晉、宋以還，得者蓋寡。陵夷至於梁、陳間，率不過嘲風雪、弄花草而已。噫！風雪花草之物，《三百篇》中豈捨之乎。顧所用何如耳。“餘霞散成綺，澄江靜如練”，“歸花先委露，別葉乍辭風”之什，麗則麗矣，吾不知其所諷焉。唐興二百年，其間詩人不可勝數。詩之豪者，世稱李杜之作，才矣奇矣！人不迨矣！索其風雅比興，十無一焉。杜詩最多，可傳者千餘首。盡工盡善，有過於李，然撮其《新安》、《石壕》、《潼關吏》、《蘆子關》、《花門》之章，“朱門酒肉臭，路有凍死骨”之句，亦不過十三四。杜尚如此，况不迨杜者乎？樂天之論詩如此，其所作如《秦中吟》及《新樂府》五十首，皆指切時事，有風人之遺旨，亦可謂不愧其言矣。然此皆其始仕年少時作。長慶以後，則不復有是矣。豈創於江洲之貶，而不敢復觸時忌耶？抑年老氣衰，自足其一身之適，而不暇念其它耶？ （《鶴罔散筆》卷三）\n蘇子瞻言：“李太白、白樂天詩，多爲流俗所竄入”。余於杜子美及子瞻詩、柳子厚文，爲後人贗托者，亦已辨其一二矣。《唐詩紀事》載韓退之《送毛仙翁序》，詞旨凡陋，絕不似文公口氣。公嘗作《送何堅序》，言何與韓於同姓爲近。此序謂：“仙翁姓毛氏，名于。姬與韓爲族，愈末年爲弟也。”其意蓋襲用《何堅序》者，而其言之繁簡醇駮，不啻天淵矣。公平生伉直， 不信惑異端，雖歌詩寄興之作，未嘗少假借仙釋，如《華山女》、《謝自然》及《記夢》諸篇可見矣。此序乃曰：“其言不由乎孔聖，道不由乎老莊，教而以慧性，知人爵祿厚薄壽命長短，發言如騁駟，即信乎異人也。”以孔聖與老莊並稱，而又謂不由其道者爲異人，無一句譏貶語，曾謂文公有是作乎？文公與泰顛往復書，頗有稱道語，歐公謂：“退之家奴僕亦不爲此。”然余觀其書，不過稱其不累於世俗而已，至於其道，則亦未有一語引重也。《送毛序》旣極其崇獎，而卒又稱“族弟門人韓愈序”，此則真退之家奴所不爲也。文公以刑部侍郎謫潮州，後移袁州。而此序言，當自袁州歷主兵部事，改吏部郎中。此雖占相預推之語，可見其顛倒不倫矣。此序不載集中，蓋已爲朱夫子所擯矣。而近世之精於考證者，猶或有採而錄之者，此則好古而不能擇之過也。（《鶴罔散筆》卷四）"
  },
  {
    "type": "poet_entry",
    "poet_name": "洪敬謨",
    "poet_background": "洪敬謨（1774-1851），字敬修，號冠岩、耘石逸民。謚號文貞。純祖九年（1809）文科及第。歷任大司成、吏曹參判等職。兩次出使清朝。今存《冠巖全書》。",
    "poems": "《北塞戱墨諸帖》（節錄）：\n右第四帖，書小學題辭。李白五七言古詩諸篇，字小而楷，亦有中楷而兼之以半行者。小者出入於《黃庭》《東方贊》，中者仿像乎《聖敎》《蘭亭序》，瀟灑典雅，體法森然。\n右第五帖，書李白五七言古詩諸篇。字體筆意俱如四帖，而天然典嚴之中，兼盡飄騫活動之妙。\n右第六帖，書李白古詩及古人書評。詩以中楷，評以行草，比前帖潤活超拔，漸入於佳。\n右第七帖，書老杜五言近體詩諸篇。以中小半行，兼之以蜀，瘦勁流動，極其精穩，老杜詩“書貴瘦勁方通神者”是也。\n右第八帖，書老杜五言詩及雜文數篇。體象結構，與七帖同，而自出新意，不踐古人。\n右第九帖，書老杜五七言詩諸篇。隨遇異法，變態不窮。雖半行亂草，皆用楷畫。而不至於率爾輕脆，以犯急作之戒。\n右第十帖，書李白五言詩諸篇。弄腕之妙，漸益變化而亦不踰矩。\n（《冠巖全書》冊二十六）"
  },
  {
    "type": "poet_entry",
    "poet_name": "洪直弼",
    "poet_background": "洪直弼（1776-1852）字伯應，號梅山。謚號文敬。洛學派代表學者之一，曾多次上疏請辭官職，徵召亦不就。今存《梅山集》。",
    "poems": "《今年甲申即余四十九歲也誦李白紫極宮詞四十九年非一往不可復一句彌令人興感遂步韻敍懷仍呈沈仲賢五首》：結髮念善事，至道窺汗竹。采采靈芝草，終朝不盈掬。南山白雲裏，悠悠處幽獨。餐霞臥邃壑，永矢自寤宿。我生命在天，何用詹尹卜。靜坐觀群動，時序感剝復。萬化相回薄，一理存培覆。語默心俱寂，玄酒味更熟。\n綵鳳下玄霄，翺翔赤水竹。亭亭琅玕實，當食不自掬。冬夏不變色，亦有松栢獨。洪柯傲霜雪，秖許雲鶴宿。驪龜沈河洛，大衍數難卜。其用四十九，我年不可復。從今自知非，庶幾收水覆。五穀雖無秋，不願荑稗熟。\n涼颸度秋巒，嫋嫋鳴窗竹。寒菊開林耀，清露手自掬。俯仰宇宙內，閒靜如我獨。不與衆鳥托，但依孤雲宿。隣曲無人來，晴晝時自卜。宴坐冥真心，湛然絶往復。俯瞰邛崍阪，車馬帶傾覆。不做邯鄲夢，何待黃粱熟。\n晩塗見清士，貞操逾松竹。鼎苔自成紋，徒把寒泉掬。昂藏北山側，遺世心期獨。無衣以禦冬，掀房露地宿。祇信晦翁天，不就季主卜。知非伯玉年，修身不遠復。何論甲雌雄，定無手翻覆。相期在皓首，忘言道機熟。\n有懷素心人，孤吟猗猗竹。鞠華雖已衰，梅香猶堪掬。嘗恨涑水翁，有園樂雲獨。願言空山月，臥雪對床宿。冬日苦嫌短，曷不良夜卜。賓主澹若忘，靜見天心復。須君切磋力，我德免顛覆。歲暮空延佇，床頭酒已熟。（《梅山集》卷二）\n《雜錄》（節錄）：康節著《經世書》，題曰“堯夫呈”。堯夫作《無名公傳》，問於天地，天地不對。此便是把弄上天，而以天自處也。程子之譏以無禮不恭，即以此也。花潭贊其所著曰：“見到千聖不盡傳之地頭，勿令中失，可傳之後學，遍諸華夷，知東方有學者出。”自信太過，其言不讓，與康節同。兩賢皆由數而入道，故同一證情歟？蓋主理者順理而安行，故其辭遜；主數者任氣而自用，故其辭誇。陸象山天質粹美，嗜慾不行，歷選並世，鮮與倫比。而闊略問學，多欠見識，尙論人物，全無準則。有曰：“李白、杜甫、陶淵明，皆有志於吾道。”陶杜謂之近道則可矣，謂之志道則未也。至若李白，贊永王璘叛逆，可忍以志道許之乎？又記王介甫祠堂曰：“掃俗學之凡陋，振弊法之因循。道術必爲孔孟，勳績必爲伊周。”介甫之毀經亂道，執拗誤國，固不免萬世之罪人，可忍贊美以聖人乎？孔子曰：“不知言，無以知人”，非子靜之謂乎？司馬遷曰：“伏羲至純厚，作易八卦”，“純厚”二字下得甚真，不純則雜糅，不厚則淺薄。薄且雜者，何所於妙契俯仰乎？終古聖神，多少製作，莫不本之純厚。（《梅山集》卷五十二）"
  },
  {
    "type": "poet_entry",
    "poet_name": "李漢膺",
    "poet_background": "李漢膺（1778—1864），字仲模。李舜臣曾孫。後廢舉業，杜門謝世，致力於窮理盡性，曾拜敦寧府都正，後上疏辭職，嘗設講會於清涼山之吾山堂。今存《敬庵稿》。",
    "poems": "《退溪先生四十九歲和李白紫極宮詩小子今年五十九歲矣慨然扳和》：虛齋晝亦關，兀坐數蠹竹。子珠藏大淵，溫養盈一掬。靜中道心生，不敢肆幽獨。點撿一生事，真同蘧廬宿。志意隨歲去，寡過焉能卜。五十九年非，知之宜來復。書紳有至訓，造次懼墜覆。正爾勵前程，那敢望純熟。（《敬庵稿》卷二）"
  },
  {
    "type": "poet_entry",
    "poet_name": "河百源",
    "poet_background": "河百源（1781-1844），字穉行、孝一，號圭南。純祖三年（1803）文科及第。歷任昌陵參奉、刑曹佐郎、石城縣監等職。今存《圭南集》《萬國全圖》《翎毛畫》等。",
    "poems": "《歲暮端居偶次李白紫極宮韻》：淒厲歲將暮，霜風動窗竹。孤蘭已憔悴，采之不盈掬。坐愁群芳歇，端居抱窮獨。字泰發天光，殘燈伴人宿。吾年四十九，沈淪己自卜。空餘學道心，循省要克復。桑榆冀微效，淵冰戎墜覆。勉勵當及時，羊胛易爲熟。（《圭南集》卷一）"
  },
  {
    "type": "poet_entry",
    "poet_name": "柳鼎文",
    "poet_background": "柳鼎文（1782-1839），字耳仲，初名齊文，字晦則，號壽靜齋。科場蹭蹬，輟不復爲，務歸平淡。今存《壽靜齋集》。",
    "poems": "《石崙寺伏次退溪先生效李白感秋韻》：上山多躑躅，下山多苦竹。所思在何許，欲寄不盈掬。慨然發寤歎，茲焉竟幽獨。面勢窮考按，妙處即歸宿。悠哉古人心，知非今夜卜。此來真浪走，庶幾不遠復。素性愛寂寞，時情謝飜覆。歸去抱遺編，千周讀爛熟。（《壽靜齋集》卷一）\n《次李白感秋韻》：行年四十九，歲月如破竹。至道竟難聞，妙處不盈掬。永思千載人，使我心轉獨。努力且前行，蘧廬容幾宿。敬義須偕立，忘助頻自卜。珍重紫玉翁，名言牖迷復。握破不握亡，手妙在反覆。玩樂終吾年，漸看行處熟。（《壽靜齋集》卷二）"
  },
  {
    "type": "poet_entry",
    "poet_name": "鄭元容",
    "poet_background": "鄭元容（1783-1873），字善之，號經山。謚號文忠。纯祖元年（1801）文科及第。歷任領議政兼領經筵、奎章閣提學等職。今存《經山集》。",
    "poems": "《次李供奉紫極宮感秋韻和楓臯先生求正》：摵摵垣畔梧，颼颼埤間竹。白露曖長空，秋光清可掬。禁省度良宵，懷哉疇警獨。楓翁發清想，玉壺携月宿。適意恣所賞，茲遊亮不卜。勝躅縱難攀，嘉藻猶可復。長懸玉峰月，不隨云翻覆。公詩輒如期，久與月相熟。（《經山集》卷一）\n《楓皋太史追寄贐章七言長篇五十六韻瑰字傑句真仕宦之勝跡傳世之希寶也謹次其韻郵呈》：景星慶雲光日月，肇自虞工之歌曰。周雅商頌列國風，敎人勸懲逾賞罰。歷代變體漸瀰漫，千派萬淙歸滄渤。不同文賦者之乎，作者著工難倉猝。河梁之五栢梁七，騷壇立幟嚴青鉞。建安卓犖永明麗，風操音韻無一闕。陳隋衆作等蟬噪，三唐盛鳴指津筏。浸浸二十四名法，詩敎到此成始卒。譬如皇圖日闢拓，北統窮髮南蠻粵。耒耜鎛趙各垂制，蚩蚩衆氓紛菑垈。百穀盈塲雲子白，沈宋操杵鮑謝䑔。李杜舉筆酌天漿，玉饌綺需百怪惚。宋世蘇黃接光焰，金薤琳琅詎埋圽。蚍蜉撼樹古所笑，群愚妄論皆虞訥。誰辨瑤珠同荔枝，錯把蟹螯比蜞，皇朝衆家競綺麗，渢渢大雅誰蹌蹶。我東群才屬休明，牧老以後芳不歇。初音淡遠中音盛，正始旁流總揚扢。大家並世能及見，不以生晚爲嘆咄。楓翁騎龍河岳來，廊廟之器公侯骨。天人王霸羅心胸，壁月照室恆矻矻。涯涘不見海汪洋，風霜閱盡石硉矹。手抉雲漢報章爛，錦囊瓊珮蒼玉笏。爾雅鏗鏘使人肅，玉磬朱瑟郊廟謁。奇麗明媚使人艷，繡箔羅幃曳裳襪。奔騰勁健使人畏，朔月寨霜交戟瞂。曲折激湍餘波落，孤亢疏木旁條伐。千類萬彙皆牢籠，粲然以笑愕然艴。蜿蜿龍駒追風電，脫馽不顧棧豆齕。璨璨碧星羅秋旻，光芒燭宇淨埃。皎皎芙蓉出清水，不共群卉較膏馞。翩翩丹鳳餐琅玕，文翮不比鸛與鶻。靈均乘桂列御風，獨專其神離濁汩。我今仕宦出關東，東指若木看日昢。畊粟採藿民生艱，訟獄簿書常煩愲。再拜乞公大手筆，此行鋪張不可沒。金剛雲霞衆香城，鏡湖明月群仙窟。若得公詩讀此間，百勝笙簫振林樾。公詩不啻如寶玉，字字可使卞和刖。一笑倚闌思漸動，展紙雲煙風雨浡。遒書勁字揮毫成，軼駕鍾王互勃窣。韻硬句險逾馳驟，霞珮霓帬來飄忽。補綴水經名山記，貊國地誌參乘杌。蘇州之句山谷筆，收入箱篋光怪發。歐九一生愛澄心，四壁寶氣燭房堗。千金瑰貺意已飫，又有一請敢唐突。披襟亭下春復秋，去鞋來筇如相捽。往往貴達留高躅，寺僧輿箯迎車軏。今秋公能有意否，振衣一策掃粃籺。玉洞泉瀑窮派族，毘盧峰嶂溯宗閥。蔥蒨桂樹掛長帶，琮琤玉澗晞華髮。捫壁共讀天竺書，拭蘚細辨東林碣。滾滾詞源三峽倒，文虹萬丈山顛揭。酌以流霞肴蒼鹿，行廚不辭爲公竭。何似玉壺玄巖間，不有擾擾便兀兀。公詩我言俱煙霞，一詠一酬氣勃勃。（《經山集》卷二）\n《上荳溪朴尙書宗薰書》：荳溪尙書閤下，與執事別，閱序且三四矣。每便使自京至，未嘗不獲執事所賜手書，抽繹以還，頓首欣躍。書中輒問僕近作詩多少，抑勸之歟，其將憫之也。竊以平日之思欲一質者罄布之，幸執事可否焉？僕自少喜爲詩，及長欲肆力而旋廢已之，然亦有時吟哢不掇。執事嘗責僕以勿多作，督僕以必致工，僕曰：詩之本，言也。言可已乎？多何傷？詩之所由出，情也。情可飾乎？工奚求？執事曰：言多則煩，曷若簡；情放則蕩，曷若修。僕無以應之，則曰：簡與修，皆有意而爲之者也，曷若僕之無所事於用意之爲高也哉？醇煕厖樸，莫尙於堯舜之世，而堯之民，耕食鑿飮而樂，樂之則歌。虞之百工，見景星卿雲而和，和之則歌，是豈致意於工與妙而然哉？情動於中而形於言，言之長短而有曲有節，則其言也歌，其歌也詩。非惟喜樂和悅爲然，凡憂愁、哀傷、離別、行役、怨恨、思慕、宴遊、佚欲、贊美、頌祝、感歎之凡人情之所流動者，皆發而爲歌詩。故列國之風，皆村巷里閭之相與歌謠者。而邇之彝倫常行，遠之草木鳥獸，凡思之所發，言而爲詩。詩之爲句，有三四五六七言，固不待河梁、栢臺、韋孟、谷永、夏侯諶而各體已具矣。沈約、庾信之徒尙聲韻屬對，宋之問、沈佺期又加靡麗，約句準篇。蓋詩變爲律，近也，非古也。如李杜之製作集成，固不敢擬議。其餘諸子摛藻咀英，軼駕並驅，窮枯海之思，奮排奡之力，必欲高其韻如嶧桐泗磬，古其氣如商彝夏鼎，麗其色如彤蜺頳霞，妙其態如時女美花。飄逸如神鬃籋雲絳節御風，奔放如急潮風檣萬幕鐵騎，清絶如洞庭葉下湘江鴈叫，悽恨如秋雨吟蛩綠閨怨婦，虛誕如䕺祠鳴鈴仙島求藥，浮誇如于髡籠鵝優孟抵掌，甚至於閉門蒙被，嘔心擢腎，以一字之安、一韻之病視若淮陰之輕重，荆州之得失者，豈不癡且惑哉？視詩之所由本，則亦豈不遠乎哉？是以雖若孟、賈、韓、李之名家，不能免寒瘦巧艶之譏，若天性如蘇、李，自得如曹、劉，超然如陶、謝，淡泊如韋、柳，然後始可謂深得風騷之體。而此數子者，豈待工而後能之哉？昔鞏仲至論古人詩平淡，朱紫陽非之，曰：“古人詩豈有意於平淡哉？但對今之狂怪雕鎪則見其平，對今之肥膩酸苦則見其淡。”蓋先生之意，謂其古人本不置意於平險味淡，而發言自如此者也。僕常以是自解，而不致意於爲詩焉。則人又或疑之，曰：“詩不以意，則從何成聲韻？”此非曉僕意者也。僕所謂意，謂不可求工而反害真意也。詩出於意，豈有無意之詩？然則杜子美之敍實事如史體者，白香山之如談農桑言言皆實者，豈皆廢之乎？風騷則言語之外，多可以觀其意者，緇衣弊改，羔裘素紽，只言其容飾衣服之美，而人君好賢、大夫節儉之意可以見矣。蘭露菊英，桂舟玉車，只言其餐飮乘御之華，而忠直潔身憂讒畏譏之意，可以見矣。此皆即諸事物，接乎耳目，隨思而言，而言自成文，有無盡有餘之意者也。僕之詩，主於寫意，而不意於工不工。故每於司省郡縣、寺觀郵堠、亭臺山水、古今事蹟、行邁遊玩，思懷之間，有發於意者未嘗不形之於詩。或就或半就而止，意止則詩亦止，不以詩害吾意而已，故亦不以執事之精焉華焉而退避三舍。出言無節，執事不見夫春風和而百鳥各鳴其音乎？枋鷃泥鷰，亦不因丹穴九臯之音而廢其鳴也。執事以爲如何？此言可與相知者道，幸恕其愚而詳敎之焉。不備。（《經山集》卷十二）"
  },
  {
    "type": "poet_entry",
    "poet_name": "徐湄",
    "poet_background": "徐湄（1785-1850），字竹海，號石史。今存《青邱詩話拾遺稿》。",
    "poems": "鄭知常《丹月驛》詩云：“飮闌欹枕畫屏低，夢覺前村第一雞。卻憶夜深雲雨散，碧空孤月小樓西。”又有詩曰“綠楊閉戶八九屋，明月捲簾三四人”，又題寺曰“上磨星斗屋三角，半出虛空樓一間”，又“地應碧落不多遠，人與白雲相對閒”，雖拗體亦好。又有詩曰：“三丁燭盡天將曉，八角章成桂已香。落月滿庭人擾擾，不知誰是狀元郎。”余按：“三丁”猶言三條，“八角”即律賦，以八韻爲押，作八角也。《堯山堂外紀》曰：“唐制，舉人試日旣暮，許燒燭三條。故韋承貽詩曰：‘三條燭盡鐘初動，九轉丹成鼎未開。殘月漸低人擾擾，不知誰是謫仙才。’”鄭作蓋用此也。又《夏雲多奇峰》詩曰：“電影樵童斧，雷聲隱士鍾。”“僧看疑有寺，鶴見恨無松。”蓋髫稚語也。或云非知常所作也。\n姜渾《舍人所蓮亭》詩曰：“竹葉清樽白玉杯，舊遊陳跡首空回。滿庭明月梨花樹，爲問如今開未開。”又許篈詩曰：“前度劉郞又獨來，亂蟬深樹舊池臺。主人正抱相如病，閑卻當年白玉杯。”二詩似有優劣。又姜渾《東萊靜邊樓》詩曰：“對馬青山孤鴈外，扶桑紅日霱雲端。”又：“紫燕交飛風拂柳，青蛙亂叫雨昏山。”又徐居正《蔚山東軒》詩曰：“樓敵岳陽天下一，地隣蓬島海中三。”又安琛《秋月軒》詩曰：“搖波散作東坡百，對影真成太白三。”世稱佳句。\n鄭民秀，落拓士也。嘗遊朴淵瀑布，衣冠藍縷，負杖而至。有儒士多集，侮其爲人。謂曰：“汝能作詩乎？”民秀書曰：“飛流直下三千尺，疑是銀河落九天。”諸人相與冷笑，即尾之曰：“謫仙此句今方驗，未必廬山勝朴淵。”乃大驚，上座而敬之。\n劉希慶出於賤類，而疏雅好善。事母以至孝聞。自號市隱。其爲詩清絶，如“竹葉朝傾露，松梢夜掛星”，“石帶苔紋老，出含雨氣青”等句。爲人所稱。芝峰嘗贈詩有曰：“惟追唐李杜，不學宋陳黃。雪屋琴書冷，梅窗笑語香。”乃紀實也。\n李氏號玉峰，趙僉知瑗妾。《送人往驪江》詩曰：“神勒煙波寺，清心雪月樓。”《謝人來訪》曰：“飮水文君宅，青山謝眺廬。庭痕雨裏屐，門到雪中驢。”飮水即其所居也。其《魯山墓》詩曰：“五日長關三日越，哀詞吟斷魯陵雲。妾身亦是王孫女，此地鵑聲不忍聞。”又《閨情》詩曰：“有約郞何晩，庭梅欲謝時。忽聞枝上鵲，虛畫鏡中眉。”佳矣。又有一村婦，其夫以盜牛被囚。李氏書其狀尾曰：“妾身非織女，郞豈是牽牛。”太守見而奇之，竟解放。按《堯山紀》，李白微時驅牛過縣令堂下，令妻怒責。白以詩謝曰：“若非是織女，何得問牽牛？”令驚異之。又此句出《詩學大成》，而用之於盜牛，爲可喜。\n柳西坰根挽車五山詞曰：“老莊馬史偏多讀，李杜韓詩最熟精。”此雖記實，而爲挽語則未盡。五山博學，平生所讀而熟者不止於此等書矣。芝峰亦爲挽詞曰：“功名一世還無分，宇宙千年始有君。”又“延津劍去天收彩，圓嶠鼇亡地失靈”，又“詞林活氣三春盡，學海長波一夕乾”。西坰見之乃曰：“此句語足稱五山矣。”西坰蓋未嘗不知五山者也。\n柳參奉錫俊，芝峰姊婿也。嘗薄遊湖西，遇李達於逆旅中。有所佩刀甚善，達欲之。柳曰：“聞子能詩。若即席賦詩，則當以相與。”達輒成一句曰：“愛劍同徐子，能詩愧杜陵。”乃大喜，不待詩成，遽脫贈之。次其韻曰：“論文逢李白，解劍學延陵。”其豪爽如此。\n《堯山堂外紀》曰：王荆公以詩賦決科，而不樂詩賦。旣預政，以經義取士。乃著令士庶傳習詩賦者杖一百。故張舜民詩云：“酒間李杜皆投筆，地下班楊亦引車。”蓋詩道至此一大厄矣。\n杜少陵於李翰林最相推許。如“李侯有佳句，往往似陰鏗”，“清新庾開府，俊逸鮑參軍”，“敏捷詩千首，飄零酒一杯”，“筆落驚風雨，詩成泣鬼神”，“千秋萬歲名，寂寞身後事”。李白於少陵則別無推許之語，其曰“只爲從前作詩苦”云者，又似嘲戲，何也？\n李白《蜀道難》詩稿舊藏松都佛雲寺佛腹，近年爲無賴子竊去。人有見其稿者，多所竄改。首句曰“吁咄哉”改以“噫吁戲”云。白也聖於詩者，宜不思而得，而未免點竄，可見古人作詩不容易矣。金同知尚寯言，嘗爲靈光郡守，郡有武人家藏杜子美詩稿二紙。其一乃“負郭堂成蔭白茅”詩也，以濃墨點改處甚多，乃平時得之漂流唐人者也。杜詩有曰“新詩改罷自長吟”，蓋是實事。按李白送張祖之序首曰“吁咄哉”，其言尤驗。"
  },
  {
    "type": "poet_entry",
    "poet_name": "金正喜",
    "poet_background": "金正喜（1786-1856），字元春，號秋史、阮堂、禮堂。純祖十九年（1819）文科及第。歷任成均館大司成、兵曹參判等職。受到實學派的影響，在漢詩、金石學、考古學、書法方面均有較深的造詣和成就，其書法蒼勁有力，被稱爲“秋史體”。曾出使清朝，與翁方綱、阮元等人交遊。今存《覃研齋詩稿》《阮堂集》《禮堂金石過眼錄》等。",
    "poems": "《答趙怡堂（四）》：詞之源，即自詩之比興變風之義。楚騷、九歌、九章，感物而發，觸類條鬯，各有所歸，非苟爲雕琢曼辭而已。至唐之李白爲首倡，溫庭筠尤特出，其言深美閎約。五代以來，孟氏、李氏，君臣爲謔，競作新調，詞之雜流，由此起矣。至其工者，往往絶倫。宋之詞家極盛，然蘇軾、周邦彥、辛棄疾、姜夔、王沂孫、張炎，淵淵乎有其質焉。過此以往，皆未免流於放蕩淫靡，殊非賢人君子纏緜悱惻之旨。試更以是一著如何？寶什極有才思，但未及門逕之裁定耳。（《阮堂全集》卷二）\n《與吳進士（一）》：連接手椷，甚慰。又此春盡，綠陰日厚，客履復何如？念切。第行事有退轉之意，固知浮雲無跡，雖爲之把定中間事狀，掩耳欲走，亦無可以說向君前去。至如兒行之伴與不伴，又無庸牽礙，雖百癡便無利益。但以君論之，今日之倚閭，非昨日之倚閭歟？殊不可解也。倚閭非裨販底物，事亦一乖甚。錦城雖云樂，不如早還家，在君量裁，非人所可勸沮耳。旣非爲此留連百里，前頭又何必往來不憚煩耶？餘不宣。（《阮堂全集》卷四）\n《士說爲詩二十年忽欲學元人詩蓋其意元人多學唐故也余遂書辨詩一篇以明詩道之作》：唐宋皆偉人，各成一代詩。變出不得已，運會實迫之。格調苟沿襲，焉用雷同詞。宋人生唐後，開闢真難爲。一代只數人，餘子故多疵。敦厚旨則同，忠孝無改移。元明不能變，非僅氣力衰。能事有止境，極詣難角奇。奈何愚賤子，唐宋分藩籬。哆口崇唐音，羊質冒虎皮。習爲廓落語，死氣蒸伏屍。撐架陳氣象，桎梏立威儀。可憐餒敗物，欲代郊廟犧。使爲蘇黃僕，終日當鞭笞。七字推王李，不免貽笑嗤。况設土木形，浪擬神仙姿。李杜若生晩，亦自易矩規。寄言善學者，唐宋皆吾師。（《阮堂全集》卷九）"
  },
  {
    "type": "poet_entry",
    "poet_name": "金景善",
    "poet_background": "金景善（1788-1853)，字汝行。謚號貞文。歷任判義禁府事，右參贊等職。曾出使清朝。今存《燕轅直指》。",
    "poems": "《十九日》：北京沿革。\n在書契以前，年代國都不可考，而其見於經傳者，則黃帝所都涿鹿即此。故李白《北風行》曰：“燕山雪花大如席，片片吹落軒轅臺”。高陽氏亦都之，謂之幽陵。陶唐曰幽都，和叔之所宅也。虞曰幽州，共工之所流也。蓋古有九州，舜時以冀、青地廣，分青爲營州，分冀爲幽、并二州，舜典所謂肇十有二州者，此也。禹平水土，更爲九州，殷、周仍之。周封召公於此，國號曰燕。秦爲上谷。漢封燕王，後改廣陽。晉、唐曰范陽。遼太宗置南京析津府，城周三十六里，其八門：東曰安東、迎春，南曰開陽、丹鳳，西曰顯西、清普，北曰通天、拱辰。宋置燕山府，城周二十七里，門名不傳。金主亮稱燕京後，以燕爲列國之名，不當爲京師號，遂改聖都，又改中都。城周七十五里，其十三門：東曰宣曜、陽春、施仁，南曰豐宜、景風、端禮，西曰灝華、麗澤、敦義，北曰通天、會成、崇智、光泰。元爲大都，其宮闕遺墟在今安定門外。城周六十里，其十一門：東曰齊化、崇仁、光煕，南曰麗正、文明、順承，西曰和義、平則、肅清，北曰健德、安定。其後徙都開平府，稱爲上都，即今之居庸關也。改大都爲中都，分立部省。明太祖遣徐武寧平燕，爲北平府，廢元舊城，縮其地以建燕邸。靖難後改名順天府。城周四十里，其九門：南曰麗正，後改正陽。文明，後改崇文。順承，後改宣武。東曰齊化，後改朝陽。東直西曰平則，後改阜成。西直北曰安定、德勝。嘉靖時增築南城，或稱外城。周三十八里，其七門：南曰永定左安，一名壃擦。右安一名草橋。東曰廣渠，一名沙窩。東便；西曰廣寧，一名彰義。西便，今清都之，悉仍明舊。（《燕轅直指》卷三）"
  },
  {
    "type": "poet_entry",
    "poet_name": "李圭景",
    "poet_background": "李圭景（1788—1856），字伯揆，號五洲、嘯雲。實學派“四大家”詩人李德懋之孫，李朝後期實學派思想家。今存《詩家點燈》《五洲衍文長箋散稿》。",
    "poems": "詩因韻改反失其本\n顧亭林炎武歎古人詩文，鋟本妄改日甚。如阮瑀《七哀詩》“冥冥九泉室，漫漫長夜臺。身盡氣力索，精魂靡所能”，今本改“能”爲“迴”，不知《廣韻》十六咍部元有“能”字，姚寬證之以《後漢書·黃琬傳》：“欲得不能，光祿茂才。”以爲不必是鼈矣。如李白《日夕山中有懷詩》：“久臥名山雲，遂爲名山客。山深雲更好，賞弄終日夕。月銜樓間峰，泉漱階下石。素心自此得，真趣非外借。”今本改“借”爲“惜”。不知《廣韻》二十二昔部元有“借”字，而“傷美物之遂化，怨浮齡之如借”，已見於謝靈運之《山居賦》矣。蓋妄改前人詩，失其本義者，果非謬習耶?（《詩家點燈》卷一）\n詩書評畫訣點化詩意\n李太白如劉安雞犬，遺響白雲，覈其歸存，怳無定處。韓退之如囊沙背水，惟信獨能。李長吉如武帝食露盤，無補多欲。孟東野如埋泉短劍，臥壑寒松。張籍如優工行鄉飮酒，酬獻秩如，時有詼氣。柳子厚如高秋獨眺，霽晚孤㈣吹。李義山如百結流蘇，千絲鐵綱，綺密瑰妍，要非適用。本朝蘇東坡如屈注天潢，倒連滄海，變眩百怪，終歸雄渾。歐公如四瑚八璉，止可施之宗廟。荆公如鄧艾縋兵入蜀，要以險絕爲功。（《詩家點燈》卷一）\n噫吁嘻咄喏些\n《宛委餘編》：蜀人見驚異者必曰“噫吁嘻”，晉音尊者曰“咄”，左右應曰“喏”。故太白《蜀道難》、表聖《休休亭記》用之，宋玉之“些”，子雲之“欸乃”，皆方言也。“些”，楚人招魂之餘聲也。朱子曰：楚“些”，沈存中以“些”爲咒語，如今釋子念婆娑呵三合聲，而巫人之禱亦此聲。此卻說得好，蓋今人只求之於雅，不求之俗，故下一半都曉不得。陸放翁遊《老學庵筆記》：古所謂揖，但舉手而已。今所謂喏，乃始於江左諸王。方其時，王氏子弟爲之，故支道林入江東，見王子猷兄弟還，人問諸王何如。答曰：“見一群白項鳥，但聞喚啞啞聲。”即今喏也，乃揖聲。“些”又見《淮南子》。（《詩家點燈》卷一）\n詩不可觸時犯諱\n文人自古以詩觸忤，誤了平生者甚多，慎勿犯之，自陷不測。亦不可阿諛取容，爲人嗤笑。《居易錄》：章惇之父，俞郇公族子，早歲無行。妻之母楊氏早寡，俞與通，已而生子，以一合置水，緘置其內，持以還俞。俞得之，云此兒五行甚佳，將大吾門。旣長登第，即惇也。東坡送其出守湖州，詩云：“方丈仙人出森茫，高情猶愛水雲鄉。”惇以爲譏己，怨之。紹聖中爲相，坡渡海，蓋修報也。所謂“燕國夫人獨處而無袝”者，即楊氏也。《揮麈餘話》載之甚晰。又惇舉進士，在京師，館郇公第，私族父之妾。包希仁尹開封，罰贖銅。見溫公所記。宋劉克莊字潛夫，號後村，莆陽人，學於真西山。仙都令常詠落梅，有“東君謬掌花權柄，卻忌孤高不主張”，讒者箋其詩以示柄臣，由此閑廢十載。《訪梅絕句》云：“夢得因桃卻左遷，長源爲柳忤當權。幸然不識桃與柳，也被梅花累十年。”至於尋常吟詠，捃摭爲案。如《眉公秘笈》：蔡持正自左揆責知安州，常作《安陸十州詩》。吳處厚捃摭箋注，蔡坐此貶新州。其詩有云：“睡起莞然成獨笑，數聲漁笛在滄浪。”吳注云：“未知蔡確此時獨笑何事？”又曰：先公帥廣，崇寧元年正月遊蒲澗，同越俗也，見遊人簪鳳尾花，作口號。中一聯云：“孤臣正泣龍須草，遊子空簪鳳尾花。”蓋被遇先朝，自傷流落。後監司玄論，乃指此句以爲罪。其誣注云：“契勘正月十二日，哲宗皇帝已大祥，豈是孤臣正泣之時？”鞫獄竟無他意，讒口可畏如此。旣不得笑，又不得哭也類如此。又曰坡翁以吟詩竟至狼貝，以詩托獄卒寄子由，其詩：“聖主寬容德似春，小臣孤直自危身。百年未了先償債，十口無依更累人。是處青山可藏骨，他年夜雨獨傷神。與君世世爲兄弟，更結人間未了因。”其後子瞻謫黃州，獄卒曰：“還學士此詩。”子由以面伏案，不忍讀也。子瞻好與子由夜話，對榻臥聽雨聲，故詩載其事。子瞻旣出，又自戲自和云：“卻對酒杯渾似夢，試拈詩筆已如神。”子瞻以詩自被劾，旣作此詩，私自罵曰：“猶不改也。”清江敖英《綠雪亭雜言》：提學彭雲田嘗語予云：“君子挺筆撰文字，凡是非毀譽之間，宜不草草。恐不其然，終當噬臍。”予退而思之，如陶榖悔作《禪詔》，孔文仲悔作《伊川彈文》，朱文公悔作《紫岩墓碑》，陸放翁悔作《南園記》，姚雪坡悔作《秋壑記》，李西崖悔作《玄明宮記》。則作詩文者，十分詳慎，不可有悔也。謝肇淛《五雜俎》：韓侂胄用事時，其誕日，高似孫獻詩九章，每章用一錫字，謂宜加九錫也。辛棄疾以詞贊其用兵，則仝司馬昭假黃鉞異姓真王故事。二人皆名士也，乃作此舉動。當江陵柄國時，其誕日，有以“天與人歸”四字題冊子送之者，有以禪受廢立命題者，其留奪情之旨，有朕不日舉疇庸之典者，當時已作首相，又將登庸，非禪位乎？又文人造辭，每多爽失，令人驚怪，爲代咋舌者。如《池北偶談》：杜甫《進封西岳賦表》有云：“維岳授陛下元弼，克生司空。”所謂元弼、司空，謂國忠也，可謂無恥。他日作《麗人行》，又云：“慎莫近前丞相嗔。”乃自爲矛盾。以工部之忠讜，而有此失耶？胡應麟《筆叢》：李太白《遠別離》云：“或言堯幽囚，舜野死”等語，人多不甚領會，實本劉知幾《史通》引用《瑣語》，事皆《紀年》、《周書》中所不道者。此等處皆騷人一病，是豈入於章句間者乎？（《詩家點燈》卷一）\n詩書評畫訣點化詩意\n李太白如劉安雞犬，遺響白雲，覈其歸存，怳無定處。韓退之如囊沙背水，惟信獨能。李長吉如武帝食露盤，無補多欲。孟東野如埋泉短劍，臥壑寒松。張籍如優工行鄉飮酒，酬獻秩如，時有詼氣。柳子厚如高秋獨眺，霽晚孤㈣吹。李義山如百結流蘇，千絲鐵綱，綺密瑰妍，要非適用。本朝蘇東坡如屈注天潢，倒連滄海，變眩百怪，終歸雄渾。歐公如四瑚八璉，止可施之宗廟。荆公如鄧艾縋兵入蜀，要以險絕爲功。（《詩家點燈》卷一）\n噫吁嘻咄喏些\n《宛委餘編》：蜀人見驚異者必曰“噫吁嘻”，晉音尊者曰“咄”，左右應曰“喏”。故太白《蜀道難》、表聖《休休亭記》用之，宋玉之“些”，子雲之“欸乃”，皆方言也。“些”，楚人招魂之餘聲也。朱子曰：楚“些”，沈存中以“些”爲咒語，如今釋子念婆娑呵三合聲，而巫人之禱亦此聲。此卻說得好，蓋今人只求之於雅，不求之俗，故下一半都曉不得。陸放翁遊《老學庵筆記》：古所謂揖，但舉手而已。今所謂喏，乃始於江左諸王。方其時，王氏子弟爲之，故支道林入江東，見王子猷兄弟還，人問諸王何如。答曰：“見一群白項鳥，但聞喚啞啞聲。”即今喏也，乃揖聲。“些”又見《淮南子》。（《詩家點燈》卷一）\n詩不可觸時犯諱\n文人自古以詩觸忤，誤了平生者甚多，慎勿犯之，自陷不測。亦不可阿諛取容，爲人嗤笑。《居易錄》：章惇之父，俞郇公族子，早歲無行。妻之母楊氏早寡，俞與通，已而生子，以一合置水，緘置其內，持以還俞。俞得之，云此兒五行甚佳，將大吾門。旣長登第，即惇也。東坡送其出守湖州，詩云：“方丈仙人出森茫，高情猶愛水雲鄉。”惇以爲譏己，怨之。紹聖中爲相，坡渡海，蓋修報也。所謂“燕國夫人獨處而無袝”者，即楊氏也。《揮麈餘話》載之甚晰。又惇舉進士，在京師，館郇公第，私族父之妾。包希仁尹開封，罰贖銅。見溫公所記。宋劉克莊字潛夫，號後村，莆陽人，學於真西山。仙都令常詠落梅，有“東君謬掌花權柄，卻忌孤高不主張”，讒者箋其詩以示柄臣，由此閑廢十載。《訪梅絕句》云：“夢得因桃卻左遷，長源爲柳忤當權。幸然不識桃與柳，也被梅花累十年。”至於尋常吟詠，捃摭爲案。如《眉公秘笈》：蔡持正自左揆責知安州，常作《安陸十州詩》。吳處厚捃摭箋注，蔡坐此貶新州。其詩有云：“睡起莞然成獨笑，數聲漁笛在滄浪。”吳注云：“未知蔡確此時獨笑何事？”又曰：先公帥廣，崇寧元年正月遊蒲澗，同越俗也，見遊人簪鳳尾花，作口號。中一聯云：“孤臣正泣龍須草，遊子空簪鳳尾花。”蓋被遇先朝，自傷流落。後監司玄論，乃指此句以爲罪。其誣注云：“契勘正月十二日，哲宗皇帝已大祥，豈是孤臣正泣之時？”鞫獄竟無他意，讒口可畏如此。旣不得笑，又不得哭也類如此。又曰坡翁以吟詩竟至狼貝，以詩托獄卒寄子由，其詩：“聖主寬容德似春，小臣孤直自危身。百年未了先償債，十口無依更累人。是處青山可藏骨，他年夜雨獨傷神。與君世世爲兄弟，更結人間未了因。”其後子瞻謫黃州，獄卒曰：“還學士此詩。”子由以面伏案，不忍讀也。子瞻好與子由夜話，對榻臥聽雨聲，故詩載其事。子瞻旣出，又自戲自和云：“卻對酒杯渾似夢，試拈詩筆已如神。”子瞻以詩自被劾，旣作此詩，私自罵曰：“猶不改也。”清江敖英《綠雪亭雜言》：提學彭雲田嘗語予云：“君子挺筆撰文字，凡是非毀譽之間，宜不草草。恐不其然，終當噬臍。”予退而思之，如陶榖悔作《禪詔》，孔文仲悔作《伊川彈文》，朱文公悔作《紫岩墓碑》，陸放翁悔作《南園記》，姚雪坡悔作《秋壑記》，李西崖悔作《玄明宮記》。則作詩文者，十分詳慎，不可有悔也。謝肇淛《五雜俎》：韓侂胄用事時，其誕日，高似孫獻詩九章，每章用一錫字，謂宜加九錫也。辛棄疾以詞贊其用兵，則仝司馬昭假黃鉞異姓真王故事。二人皆名士也，乃作此舉動。當江陵柄國時，其誕日，有以“天與人歸”四字題冊子送之者，有以禪受廢立命題者，其留奪情之旨，有朕不日舉疇庸之典者，當時已作首相，又將登庸，非禪位乎？又文人造辭，每多爽失，令人驚怪，爲代咋舌者。如《池北偶談》：杜甫《進封西岳賦表》有云：“維岳授陛下元弼，克生司空。”所謂元弼、司空，謂國忠也，可謂無恥。他日作《麗人行》，又云：“慎莫近前丞相嗔。”乃自爲矛盾。以工部之忠讜，而有此失耶？胡應麟《筆叢》：李太白《遠別離》云：“或言堯幽囚，舜野死”等語，人多不甚領會，實本劉知幾《史通》引用《瑣語》，事皆《紀年》、《周書》中所不道者。此等處皆騷人一病，是豈入於章句間者乎？（《詩家點燈》卷一）\n詞曲源流\n王士禎《帶經堂集·倚聲集序》：“師曠占風而識盛衰，季札觀樂而知興廢，非聲音之爲道，何以感人如此。樂辭曰倚，詩聲曰歌。唐詩號稱極備，樂府所載，自七朝五十五曲外，不槩見。梨園弟子所歌，率當時詩人之作，如王之渙之《涼州》、白居易之《柳枝》，王維《渭城》一曲流傳尤盛。此外雖以李白、杜甫、李紳、張籍之流，因事創調，篇什繁富，要其音節，皆不可歌。詩之爲功旣窮，而聲音之袐勢不能無所寄，於是溫、韋生而《花間》作，李、晏出而《草堂》興，此詩之餘而樂府之變也。詩餘者，古詩之苗裔也。語其正，則南唐二主爲之祖，至漱玉、淮海而極盛，高、史其嗣響也。語其變，則眉山道其源，至稼軒、放翁而盡變，陳、劉其餘波也。有詩人之詞，唐蜀五代諸人是也；有文人之詞，晏、歐、秦、李諸君子是也；有詞人之詞，柳永、周美成、康與之之屬是也；有英雄之詞，蘇、陸、辛、劉是也。至是，聲音之道乃臻極致，而詩之爲功，雖百變而不窮，《花間》、《草堂》尚矣。《花菴》博而雜，《尊前》約而疏，《詞統》一編稍撮諸家之勝，然詳於隆萬，略於啓禎。鄒子與予因網羅五十年來薦紳、隱逸、宮閨之制彙爲一書，亦猶古絃歌之意也。書成，命曰《倚聲》。”陸遊有言：“唐自大中後，詩家日趨淺薄。……會有倚聲作詞者，……頗擺落故態。適與六朝跌宕，意氣差近”，義取諸此。吳訥《文章辨體二十四論》：“近代詞曲，按《歌曲源流》云，自古音樂廢後，鄭衛夷狄之聲雜然並出。至唐開元天寳中薫然成俗。於時才士始依樂工按拍之聲，被之以辭，其句之長短各隨曲而度，於是古昔聲依永之理愈失矣。又按致堂胡先生曰，文章豪放之士鮮不寓意於此，隨亦自掃其跡，曰此謔浪遊戯而已。至柳耆卿乃掩衆製而盡其妙。眉山蘇氏出，一洗綺羅香澤之態，使人登髙望遠，舉首髙歌，而逸懐浩氣超乎塵埃之表矣。凡文辭之有韻者皆歌也，第皆有升降，故言有雅俗、調有古今爾。昔在童穉時，獲侍先生長者，見其酒酣興發，多依腔填詞以歌之，曰‘此宋代慢詞也’。當時大儒皆所不廢。迨予旣長，今無復聞矣。”朱竹垞《曝書亭集·葉指揮詩序》：“詩變而爲騷，爲樂府，爲五言，爲七言，爲六言，爲律，爲長律，爲絶句；降而爲詞，爲北曲，爲南曲。”又《群雅集序》：“用長短句製樂府歌辭，由漢迄南北朝皆然。唐初以詩被樂，填詞入調則自開元天寳始。逮五代十國，作者漸多，有《花間》、《尊前》、《家宴》等集。宋之初，太宗洞曉音律，製大小曲。及因舊曲造新聲，施之教坊，舞隊曲凡三百九十，又琵琶一器有八十四調。仁宗於禁中度曲，時則有若周邦彥、曹組、辛次膺、萬俟雅言皆明於宮調。洎乎南渡，家各有詞，雖道學如朱仲晦、真希元亦聲中律呂，而姜夔審音尤精。終宋之世，樂章大備四聲二十八調，多至千餘曲。” （《詩家點燈》卷二）\n辨木蘭詞胡笳十八拍\n清周亮工《書影》，蔡琰文姬《笳聲十八拍》，昔人謂唐人偽撰。《木蘭詞》，《英華》以爲唐韋元甫作。予謂《十八拍》俱用沈約韻，《木蘭》首章亦用沈韻，愈證爲唐云。按《騷壇千金訣·木蘭歌》，《木蘭》最古，然“朔氣傳金柝，寒光照鐵衣”之類已似太白，非漢魏人詩也。《木蘭歌》，《文苑英華》直作韋元甫名字。郭茂倩《樂府》有兩篇，其後篇巧，元甫作也。《稗說》云：《木蘭》，秦發卒戍邊，有女子木蘭憫父年老，代之行，在邊，十二年始得歸。同戍之人竟無有知其爲女者云。然木蘭，隋宋州人，姓魏氏。恭帝時發兵御戎，木蘭有知勇，代父出征，歷一紀，閱十又八戰，人莫識之。凱還，天子嘉其功，除尚書，不受，懇奏省親。及歸，釋戎服，衣舊裳，同行者駭之，遂以事聞於朝。召見赴闕，欲納之宮中。木蘭曰：“臣無媲君之禮。”遂自盡。帝驚憫，贈將軍，謚孝烈。鄉人立廟祀焉。蔡琰事，《野客叢書》：“羊祜父道，先娶孔融女，後娶蔡邕女。孔氏生發，蔡氏生承、祜。時發與承俱病，度不能兩存，乃專心養發，得濟，承竟死。其賢如此，視古烈女何愧！後閱《蔡邕傳》無聞，《烈女傳》但載邕女爲董祀妻者，名琰，字文姬。”（《詩家點燈》卷二）\n孟郊刻苦詩生寒\n古人論詩：“李杜數公，如金鳷擘海，香象渡河，下視郊島軰，真蟲吟草間。”然玉川之怪、長吉之詭、元輕白俗、島瘦郊寒，宇宙間自欠此體不得。如孟郊詩：“寒者願爲蛾，燒死彼華膏。”“冷露滴夢破，峭風梳骨寒。”“少年如餓花，瞥見不復明。”“棘枝風哭酸，桐葉霜顔髙。”“老蟲乾鉄鳴，警獸孤玉咆。”“南山塞天地，日月石上生。”“波瀾凍爲刀，剸割鳧與鷖。”“凍血莫作花，作花發孀啼。”“大雪入魚心，魚心明愀愀。”“千山不隱響，一葉動亦聞。”“魚龍波五色，金碧樹千叢。”“倚詩爲活計，從古多無肥。”以《忽不貧喜盧仝書船歸洛》爲題曰：“貧孟忽不貧，請問孟何如。盧仝歸洛船，崔嵬但載書。江湖清翻翻，淮潮碧徐徐。夜信爲朝信，朝信良卷舒。江淮君子水，相送仁有餘。我去官色衫，肩經入君廬。喃喃肩經郎，言語傾琪琚。琪琚鏗好詞，鳥鵲躍庭除。書船平安歸，喜報鄉里閭。我願拾遺柴，巢經於空虛。下免塵土侵，上爲雲霞居。日月更相鎖，道義分明儲。不願窰召嶤，但願實工夫。實空二理微，分別相起予。經外荒蕪多，爲君勉勉鋤。勉勉不敢專，確乎在三餘。”雖非作詩之正路，刻苦中有意。故韓文公與之聯詠。（《詩家點燈》卷三）\n禁詩罪讀笞冊\n宋弁陽老人周密《齊東野語》：“政和中，大臣有不能詩者，因建言詩爲元祐學術，不可行。時李彥章爲中丞，爲望風旨，遂上章論淵明、李杜而下皆貶之，因詆黃、張、晁、秦等詩爲科禁。何清源至修入令式，諸士庶習詩賦者杖一百云。”此何異焚書坑儒！清古歙餘金德水《熙朝新語》：“秀水周青士貧，嗜學工詩，吟誦不輟。有郡丞行署與周爲鄰，書聲達朝不寐，恚甚，遣吏勾捉，將加撲杖。鄉先生聞之固請，始得免。肉食之鄙，一至於此，真堪絕倒。”周亮工《因樹屋書影》：“豁達老人喜爲詩，所至輒自題寫‘詩句鄙下’，自稱‘豁達李老’。常書二詩素牆壁，主人慽怒，訴官杖之。拘使市石灰更圬墁訖，告官，乃得縱舍。見《劉貢父詩話》。”朱彜尊《明詩綜》：“劉鳳，字子威，長洲人。嘉靖甲辰進士。官至河南按察僉事。”《靜志居詩話》：“子威詩襞積纂組，節節俱斷。吳趨土風清嘉，不意出此意鈍漢。所著《澹思》、《太霞》二集，類一時顯名者序之，盛相揚詡。而吳中賣卜人袁孟逸每向人抉擿其字句鉤棘、文義紕繆者，以爲姍笑。子威聞而大怒，愬之有司。有司旣撻，而數之曰：‘若敢姍笑劉侍郎詩文耶？’伏地對曰：‘民寧受笞數十，不能妄諛劉侍御也。’”此亦堪附《笑林》者也。 （《詩家點燈》卷四）\n玉峰戯題狀尾\n玉峰李氏，全州人，英宗裔也。歸事趙雲江瑗爲副室，能詩，流傳中原，入於《列朝詩集》，有《玉峰集》。詳見予所編《彤管拾遺》。李芝峰晬光《類說》：“有一邨婦，其夫以盜牛被囚。李氏書其狀尾曰：‘妾身非織女，郎豈是牽牛。’太守見而奇之，竟爲觧釋。按《堯山堂記》：李白微時，驅牛過縣令堂下，令妻怒責，白以詩謝曰：‘若非是織女，何爲問牽牛。’令驚異之。又此句岀《詩學大成》，而用於盜牛，爲可喜云。”玉峰非摽竊此句，奄作己有也，乃一時戯題於狀尾，俾訟官留心駐眼，而以致得釋者也。（《詩家點燈》卷四）\n待闕鴛鴦社\n唐張泌《粧樓記》：朱子春未婚，先開房室，帷帳甚麗，以待其事。旁人謂之待闕鴛鴦社。唐李林甫有六女，極珍愛，廰事壁開一橫窗，餚以異寳，障以絳紗，使諸女戯於窗下，每子弟入謁，輒令自選覓取可意者事之。此亦近於待闕鴛鴦社，無乃近於冶容誨淫者乎？然林甫之女有李騰空者，按王弇州題徐氏譜：“李騰空乃李林甫女，人以爲疑，不知林甫亦謫仙也。”《池北偶談》：“李騰空，林甫女，得道廬山。李太白有《送內往廬山尋女道士李騰空》詩。”此是六女之一也，宜待闕而超出社外耶？（《詩家點燈》卷五）\n李韓獎施差可羨\n自古文人多鑚心鑚核，令人至今不快。惟李杜好施獎詡，不覺欽誦。工部、青蓮俱是貧窮不遇，而豁達快活並如是，尤可尚也。李白《上裴長史書》：“曩昔東遊維揚，不逾一年而散金三十餘萬，有落魄公子，悉皆濟之。”韓愈與人交，有死即恤其其孤爲畢婚嫁，孟郊、張籍之類是也。蓋爲碑版、受潤筆以施之也。退之旣好施，而又善推獎後輩。退之與皇甫湜爲一代龍門。牛僧孺攜所業往謁之，二公大加稱賞。俟其它適訪之，大書其門曰：“韓愈、皇甫湜同訪”。翌日，遺闕以下咸投往刺，因此名振。李賀年七歲名動京師。退之、皇甫湜覧其文曰：“若是古人，吾曾不知。若是今人，豈有不知之理！”二公因詣其門，令賦《高軒過》。如此風度，何時可見。（《詩家點燈》卷五）\n目語眉語手語\n我從祖巴陵公嘗教曰：“今世市儈姦騙之徒，與人言搖手瞬目，旁若無人，四肢百骸皆能發笑，凡一言必數三瞬目，類同讀書者句讀。予强號曰‘目懸讀’，此雖諧喻，古書或有可證者乎？”予證對曰：“目不能語，《唐書》‘道路目語’。眉不能語，太白詩‘眉語兩自笑’。手不能語，太白詩‘閑將手語彈名箏’。又以彈棊爲手談，此皆古人神於喻物而不拘者也。”巴陵公爲之頷可。（《詩家點燈》卷六）\n古人綺語\n古人綺語：秦文如雲、漢文如石、韓雲如牛、魯雲如馬，優得助騷人之一博。皇明人遊嶧山，記太山之石方、嶧山之石園。趙德正云：泰山如坐、嵩山如臥、華山如立。屈大鈞《登華記》：“五岳如《五經》，華則《春秋》也，嚴而近乎殺，其形如古司寇。”《萍吟州序》：“聲出於心乎，心之司屬火，則其味苦，怨女勞夫，有一聲之逸，忽不知其何以動，遽可傳宮刻羽。詩莫名於李杜，而李常遜杜者，李甘而杜苦也。”《自稿序》：“古人如李龍眠，白描毛髮不茍。今人如米元章，潑雲沓樹，徒取墨氣。”“落日半含規，如胭脂初從火出，溪西一帶山俱似鸚鵡綠鴉背青，上有猩紅雲五千尺，開一大竇，逗出縹天，映水如繡鋪赤瑪瑙，日益曶，沙灘色如柔藍懈白。山俱老瓜皮色。又有七八片碎剪鵝毛霞，俱黃金錦荔，堆出兩朵雲，居然晶透葡萄紫也。又有夜嵐數層閗起，如魚肚白，穿入出爐銀紅中，金光煜煜不定。不觀天地之富，豈知人間之貧哉？”此《遊小洋記》。《遊敬亭山記》：“日暮收峰濤沸亂，飢猿出啼，海雨在四五月間，如婦人之怒，易構而難解。又如少年無行子，盟在耳門，須臾翻覆。”《遊華蓋記》：“看山海雲物亡，甚似六國徵調百萬軍騎，分路戰祖龍者。大江乃抽匣之劍，光采陸離，然時時閃暗推磨，萬頃不定。”《遊東山記》：“長松繡天，濤聲百沸，白天布曵，直入大海，浩然不疑。獨琵琶一洲，宛作當年挾袂態。”此是小品綺語也。（《詩家點燈》卷六）\n鄭瓜亭紫霞洞曲\n鄭敍，東萊人。性輕薄，有才藝。高麗毅宗時，官至侍郎。爲金存中所構，流於東萊。將行，王曰：“今日事迫於朝議，行當召還。”敍旣流，召命久不至。敍築亭種瓜，撫琴作歌，詞極淒婉，自號瓜亭。名其曲曰“鄭瓜亭”。陶隱李崇仁詩曰:“琵琶一曲鄭瓜亭，遺響悽然不忍聽。俯仰古今多少恨，滿簾疏雨讀騷經。”林椿有追悼鄭學士詩曰：“先生瀟灑出塵埃，忽歎風前玉樹催。上帝己教長吉去，海山曾侍樂天來。當年翰墨爲人寶，高世聲名造物猜。從此四明無賀監，誰能知我謫仙才？”蔡弘哲，平康人，忠烈王朝登第，由通禮門祗候入遷爲相。士林榮之，封順天君，自號中菴居士，所制《紫霞洞曲》傳於世。（《詩家點燈》卷七）\n西施東施\n李白《效古》詩：“自古有秀色，西施與東隣。”宋人有非此詩者曰：“太白以東施爲東隣，是牽於押韻，殊不及東坡。坡有詩曰：‘絳蠟銷殘玉斝飛，離歌唱徹萬行啼。他年一舸鴟夷去，記取儂家舊姓西。’此豈爲韻所拘者耶？”此可謂管見。按東家施、西家施者，有施氏兩人，故以東西別之，則西非姓也。白之東隣云者，乃用司馬相如《美人賦》語，不必指東施也。出於車五山《説林》。而中原人詩話辨東西施者甚多，而我東則知者鮮矣。（《詩家點燈》卷七）\n諸賢詠高城\n《五山說林》：關東高城，無臨觀之勝。丙寅冬，其大人出宰是邑。越明年春，乃於衙後棘荆中得一絕勝，平其高而亭之。西挹皆骨，千峰在案僅一由旬。東臨大海無十里，南壓南江數百步，北望三十六峰，天下第一奇勝。其大人作記，又作十詠。楊滄海十詠，而又跋之。墨客多和之者，韓石峰濩大書其額，即“海山亭”也。許艸堂曄寄詩曰：“聞說新開第一區，海山高揭嶺東陬。天慳地秘森呈露，詩興何人浩莫收。”金監司添慶題曰：“今來始信難爲水，此外誰言更有山？方寸容他如許大，茲行不在馬蹄間。”尹相國斗壽詩：“三日湖中泛小舟，一丘形勝水雲悠。書來曾憶重遊處，三十六峰無盡秋。”南東崗彥經詩：“秋月江南濶，霜風北嶺高。夢魂長繞處，蘆荻吹蕭蕭。”黃公允吉詩：“三十奇峰九十湖，四仙當日秘名區。尋真斗覺塵襟淨，身世還疑入畫圖。”余不盡記。鄭湖隂士龍舊有《南江》《龜巖》《立石》三詩，皆海山亭所見。故其大人於原州牧使朴公許得之，板揭於亭，其《南江》詩：“清遊窮後浦，佳賞複南江。跋扈魚跳一，衝人雁起雙。雲開一縱岳，蓬缺日烘窗。晚酌成堪醉，羈愁又受降。”《立石》詩：“夸娥剞劂移山岳，雪矗雲堆擲海中。虎攫龍挐人偶立，未應叢石擅奇功。”《龜巖》詩：“馳騁天畔少知音，感激登樓動越吟。回首龜峰碧雲合，日邊無事獨開心。”高城郡客舍題詠甚多。吾先大人詩：“蓬萊風日隔塵寰，瑤艸琪花耐雪寒。沙積三千銀世界，樓高十二玉闌干。照人碧海開金鏡，敬客仙山戴石冠。飄渺炯霞多練汞，崑崙何獨有彩鸞？”楊滄海次之：“尋真誤入羽人寰，白玉高樓倚廣寒。窗拓海天生鏡裏，砌流星漢落江干。主人舊識須尭暦，客子新傳變楚冠。可戀謫仙嚇鶩字，銀鉤鐵索舞回鸞。”辛白麓應時贈高城倅車軾詩“西望山皆骨，東臨海不潮”，乃是名句也。（《詩家點燈》卷八）\n《蜀道難》稿藏佛腹\n《五山說林》：松岳山下佛雲寺有銅佛三像，坐高五丈。世傳第一座佛像中藏李白《蜀道難》草本，乃白手自寫，多而與今本有異，塗竄處亦多。首句“噫吁戲”三字始曰“吁咄哉”，後以淡墨改之。有一開城都事者，其子曰鄭文振披得，取去其佛，後移於福靈寺。余及見之。後銷之鑄鏡銅也。愚雖不信，然麗朝時購古人戶書畫於宋元，不計其直。故中原秘本多出，反得中國所不傳者。則青蓮手抄草稿之購來，因亂藏弆佛腹，亦非理外。（《詩家點燈》卷九）\n孤魂賜弟白骨追奪\n錢謙益《與人》：“余觀唐末嘗錄有名儒者方干等十五人，賜孤魂及第，每念瞿元初純仁、邵茂齋濂、顧雲鴻朗仲，轍泫然流涕。唐以詩取士，如干者雖不第，其詩已盛傳於後世，而三君子擅場者，獨以時文耳。嗚呼，痛矣！今之時文有不與骨肉同腐朽者乎？三君子之名，其將與草亡木卒，澌盡而已乎！”張萱與區叔永曰：“宋大觀初，蔡京欲盛行王安石《新經》，故詩賦之禁甚厲，時宰相何正、獻公執中，遂以御史李彥章之疏追奪杜甫、李白二公官職，而力詆秦觀黃庭堅輩，以戒天下之爲詩賦者。余每拊掌此大曉事，宰相真四公益友也。居常嘆恨李、杜二公皆我輩靣孔中人，止多拾遺、供奉官職耳，當其身，何不早自免去，成就一個詩人？而身後始幸見奪，嗟亦晚矣。”按，宋政和中，大臣有不能詩者建言“詩爲元祐學術，不可用”。時李彥章遂論陶潛、李、杜而下，皆貶之。因歷詆黃、張、晁、秦等，請科禁。何清源遂修入定式，諸士庶習詩賦者杖一百。真千古笑柄也。（《詩家點燈》卷九）\n知己憐才欲殺\n計東與某友書：“世之稱知己者，其最則憐其才，稱譽之，援植之；其次則深忌其才，而必欲殺之；其最不能堪者，視其人無足輕重，任其自生自死自貧賤，且老於天地之間，不一介於胸中也。魏相公叔痤薦公孫鞅於惠王，謂：‘王若不能用，必殺之。’鞅曰：‘王不能用臣，又安能殺臣？夫天下能殺才士之人，即能憐才士之人。故凡欲殺我者，皆我知己也。’可感也。杜甫之懷李白也，曰‘世人皆欲殺’，亦謾語耳，彼其時，知李白者有幾人哉？我是以嘆知己之難得，而我才不足以致知己之欲殺，爲可愧也。”（《詩家點燈》卷九）\n酆都地獄詩書畫\n酆都地獄之說，古無所見。《稗說》：“酆都，山名，在北陰之極。山有大帝，主管世間地獄。”李白詩：“南斗主生籍，北酆比死名。”《山東考古錄》：“或曰：‘地獄之說，本於宋玉《招魂》之篇，長人、土伯，則夜叉、羅刹之論也；爛土、雷淵，則刀山、劍樹之地也。雖文人之寓言，而意已近之矣。於是漢魏以下之人，遂演其說，而附之釋氏之書，昔宋儒胡寅謂：‘閻立本寫地獄變相，而周興、來俊臣得之，以濟其酷。’又孰知宋玉之文，實爲之祖。孔子謂：‘爲俑者不仁，有以也夫。’”《歷代名畫記》：“唐張孝師爲驃騎尉，善畫地獄，氣矦幽默。吳道玄因效爲地獄變相。”《廣川畫跋》：“孝師入冥，得識所見，爲畫隂刑場囚，衆苦俱在，酸慘悲惻。”古人有天堂地獄偈：“釋迦生中國，設教如周孔。周孔生西方，設教如釋迦。天堂無則已，有則君子登。地獄無則已，有則小人入。”魏叔子禧有《地獄補遺篇》及與人論地獄書可考也。（《詩家點燈》卷十）\n李杜情誼溢於辭表\n自古文人相猜，若美人相妬。甚至於必殺乃已。故宋之問殺薛道衡，奪“空梁落燕泥”之句，杜審言聞人勝己，如萬箭攢心。至於少陵、青蓮，其平生情誼深厚，令人可感。嚴儀卿嘗有辨曰：“少陵、太白獨厚於諸公。詩中凡言太白十四處，至謂‘世人皆欲殺，吾意獨憐才’，‘醉眼秋共被，擕手日同行’，‘三夜頻夢君，情深見君意’，其情好可想。《遯齋閑覽》謂二人名旣相逼，不能無相忌。是以庸俗之見，而度賢哲之心也。予故不得不辨，羽公之見是也。（《詩家點燈》卷十）\n選詩遺李杜諸人\n宋襄邑許顗《彥周詩話》：“殷璠爲《河岳英靈集》不載杜甫詩，高仲武爲《中興間氣集》不取李白詩，顧陶爲《唐詩類選》如元、白、劉、柳、杜牧、李賀、張祐、趙嘏皆不收。姚合作《極玄集》，亦不收杜甫、李白，彼必各有意也。”按，彼數人之所選者，即何選那？（《詩家點燈》卷十）\n詠瀑布詩優劣\n古今詠瀑布詩甚多，而亦有優劣。李白《香爐峰瀑布》詩“飛流直下三千尺，疑是銀河落九天”爲第一名句，豪狀無倫。徐凝《瀑布吟》“千古長如白練飛，一條界殘青山色”，疑以此遂擅場。此詩特雕繪餘習，豈可當青蓮屈注天潢，倒瀉人間者耶？至如唐宣宗《詠瀑》：“溪澗豈能留得住，終歸大海作波濤。”雄渾自有帝王氣像。（《詩家點燈續集》）\n文人不遇千古恨\n杜甫以詩聖詩史之才，竟不得意而死。然身後之名洋溢中外，足慰九原。李白亦然。其平日落魄，或訴冤天子而不見答，或自薦宰相而未得遂。從古才子之無命，一至此哉。烏乎！子美於天寶中，獻《太清宮》《饗廟》及《郊祀賦》三篇於明光宮，帝奇之，使待制集賢院。命宰相試文章，拜胄參軍，上賦頌。自言其“先臣恕預以來，承儒守官十一世。審言以文章顯。臣賴緒業，自七歲屬辭且四十年，衣不蓋體，寄食於人。伏惟天子愛憐之，拔泥塗之久辱。則臣之述作，雖不足鼓吹六經，隨時敏給，楊雄、枚皋可企及也。有臣如此，陛下其忍棄之”云云。而竟官不過拾遺員外郎，何其不遇之甚歟？李白上《韓朝宗荆州書》，便同毛遂之自薦，而以譖謫死夜郎，一何悲耶！李杜而如是，而况不如草堂、長庚者乎？（《詩家點燈續集》）\n善贊工部影\n青蓮、艸堂相視無間，故其酬贈之作，無非出於心肝，讀之令人感慨。青蓮贈草堂詩：“飯顆山前逢杜甫，頭戴笠子日亭午。借問因何太瘦生，總爲從前作詩苦。”其詩卒然而發，蓋其句法如開門見山，又如洞庭張樂，劉安鷄犬，遺響白雲，故自有不期然而然，此豈非杜甫畫像贊歟？到此地位，極難極難。（《詩家點燈續集》）\n《蜀道易》勝《蜀道難》\n長庚製《蜀道難》，至今爲人牙吻間雋味而已。眉公記陸暢字達夫，嘗爲南康作《蜀道易》，南康大喜，贈羅八百匹。達夫據作青蓮之對頭，令人一哂。而《易》豈勝《難》哉？此何異於泰白之刺孟得飮耶？（《詩家點燈續集》）\n奇花異艸\n方竹在義烏。曹州牡丹品類甚多，有黃白綠黑。館陶有黑芍藥。鄠縣東州里秦渡鎮靈臺址旁有沼產黃蓮。鄠縣多竹園，有詩竹，莖短而葉大堅厚，土人以代箋幅。姑熟青山李白墓上生蘆，其形如筆，號筆蘆。娑羅木中空，廣藤竹中實。《墨莊漫錄》：“京師五岳觀後凝祥池，有黃色蓮，奇甚。昌州海棠獨香可愛。建陽公館閩中雪中紅蕉盛開，名美人焦。延平山中有朱竹，丹如火齊。”陳眉公《秘笈》：“閩有紅茉莉。蜀有紫綉毬。楚有紅梨花。燕有黃石榴。天台有黃海棠、白海棠，白紫碧桂花、白玖瑰。浴陽有黃芍藥。玉田有小葫蘆，小如小指，頂可作鈕。”《物理小識》：“大蕉日照則其葉上脊縫一條無影，而兩旁垂菨者有影。中原有虞美人艸，聞吳楚歌則舞。日本有霸王樹，無枝葉，以身爲枝，則枝爲枝則葉爲葉，則實奇樹也。（《詩家點燈續集》）"
  },
  
  {
    "type": "poet_entry",
    "poet_name": "李是遠",
    "poet_background": "李是遠（1789-1866） ，字子直，號沙磯。謚號忠貞。純祖十五年（1815）文科及第。歷任刑曹判書、大司憲等職。今存《沙磯集》。",
    "poems": "《書東谿從弟文錫詩卷》：老杜警句，多在愛君憂國憶弟訓子。於朋友，尤繾綣，於最窮之李白、鄭虔、王維。吾家文學名世，若其本之，以實行阨困而益勵，人未知也，文錫五十年山中布衣，睽離兄弟，隔絶親朋，終年搰搰於農圃，以自救其餓而不得也。跡其用心，非以餓爲大也，如是然後無求於外，而方始內重，故足跡罕出門。而禮樂文物，自足於衡宇之下，婦敬饁，兒勤讀。其詩即擊壤、荷鉏，自歌其勞，而夷曠而無嗟怨，篤摯而有節槩，深得吾家本色。若得一命如老杜之青袍，則其情見於忠愛，當不止是也。荀卿有言：“弟子勉學。天不忘也”。援筆志喜，且以勉之。\n我愛東谿弟，隱居亦用文。且傳兒誦讀，非爲世知聞。落日鋤歌倦，新秋社酒曛。桑麻一川曲，那得共平分。（《沙磯集》卷一）\n《重陽之翌復會東渚夜飮步出松墩盤石上月下觀潮次李白韻》：我學古昭齊成虧，非直無絃並無琴。猶愛海山清絶地，半輪明月時夜深。湖光橫帶白練凈，一鑑茅津正當心。對酒且喜成三人，燃犀何須照千尋。隔溪漁舟人似玉，滄浪白石生高吟。嗒然乍隱南郭几，愀然復整東坡襟。野謳啁哳亦可聽，未必琵琶始知音。自君卜居已六年，此樂一番得於今。殘年喜飽豊年飯，把臂忘形入竹林。時有一傖夫來過，與之酒，自言能謳，唱俚歌一兩聲而去。（《沙磯集》卷一）"
  },
  {
    "type": "poet_entry",
    "poet_name": "金建銖",
    "poet_background": "金建銖（1790—1854），字公立，號晚悔。歷任承政院右副旨等職。今存《晩悔軒文集》。",
    "poems": "《次李白古風三十二首》：檀君探玄化，箕聖條八陳。文明闢鴻濛，大道剔荒榛。詩書以爲教，虐燄避狂秦。禮義以相尚，衣冠變夷人。東海波不揚，治化皞無垠。大綱旣已張，條目詎胥淪。風教敦忠敬，文獻非所珍。是以千載下，史氏失其真。何君紀鳳曆，誰人拼龍鱗。寥寥究端緒，茫茫隔高旻。執簡無所徵，我生幾千春。所以轍環翁，汍瀾泣踣麟。（《晩悔軒文集》卷一）\n 其二\n 三韓各分據，春王失正月。羶塵常澒洞，鯨海互出沒。禮樂遂崩壞，微陽沉殘暉。弧矢以爲威，血雨冥霏霏。井田旣失制，洪範今已非。君子澤久斬，小人不畏威。墜緒諒難尋，遺俗入卉衣。（《晩悔軒文集》卷一）\n 其三\n東京炳文教，麗濟何雄哉。唐宗空創衂，晉騎敢西來。並海鑄銅鹽，憑山駕武才。一德敵萬兵，羅氏秉運開。赫赫我先祖，乘化起靈臺。朴昔遞受授，千年東海隈。難林有靈蹟，彷徨心自哀。四十八王陵，纍纍逈崔嵬。佛力終無賴，鐘鳴似吼雷。王氣今索然，何處是蓬萊。墟落夕煙歛，月城旅雁回。詞人空悽愴，萬事逐冷灰。（《晩悔軒文集》卷一）\n其四\n王建創大業，松嶽朝國珍。呼吸通遼薊，冠蓋馳燕秦。國富兵亦儇，所觸無强隣。金元講姻好，餘落躡後塵。王驕臣尚武，日獵漢水濱。正學久不作，西教貴清真。寺觀遍都邑，愚民尚迴輪。文武相吞噬，廟籌屈未伸。宮闈禁不嚴，辛王孰辯人。亂亡從此起，仙李得千春。上帝開泰運，微此吾誰親。（《晩悔軒文集》卷一）\n其五\n煌煌我聖祖，上與唐虞列。禪授順天人，謳歌歸未絕。龜食漢山陽，城基規瑞雪。大明當亭午，搜羅及巖穴。王政是先務，崇學迺寶訣。廓然掃粃糠，得聞仁義說。醇儒迭秉運，異道自燼滅。進賢得上賞，屏邪如探熱。是以中華并，自與諸國別。（《晩悔軒文集》卷一）\n其六\n治亂遞升降，黨與分濁清。氣類以相從，種種殊其名。宵人織貝錦，君子和竽笙。東西各自聖，都鄙求同聲。一長則一消，錯落如晨星。從此無完人，心痗涕自傾。（《晩悔軒文集》卷一）\n其七\n元凱翊唐虞，伊呂鳴殷周。何代無黨比，莫如此悠悠。甘作西山鬼，肯濯滄浪流。晉代無一士，漢家有五侯。浮雲點太虛，此心欲無求。（《晩悔軒文集》卷一）\n其八\n願言遊八域，聊以窮高妙。畿城帝王州，一國仰光曜。北辰居紫極，衆星相拱照。物態尚儇媚，流俗效頻笑。姑息非久道，膠瑟可能調。（《晩悔軒文集》卷一）\n其九\n湖西五十州，一隅薄浦海。士夫尚氣節，小民炫價待。品性不堅牢，朝暮易換改。恒產無久計，榮華豈長在。所以君子道，鞱光滅其彩。（《晩悔軒文集》卷一）\n其十\n騑騑海之西，陽關無舊顏。積水稽西北，長白介其間。聞道石潭子，談經此地閑。遺教遵鄉約，冥棲傍漢山。羊存禮已廢，曠然不可拚。俗渝驚聲利，囂囂莊嶽間。（《晩悔軒文集》卷一）\n其十一\n北關連靺鞨，地荒草木平。弓馬以爲業，粟麥資其生。人囂俗貿貿，檸悍是情。咸關肇王跡，窮髪賴以鳴。儒術不能醫，陋俗無成名。聖道去已久，蒼然只北溟。（《晩悔軒文集》卷一）\n其十二\n箕都聖人域，物殷風俗古。朔風吹邊塵，今人染夷虜。慷慨燕趙肆，然諾劇孟賭。習尚憚拘檢，禮讓委榛莽。聖教一掃地，何人更踵武。憶昔龍蛇歲，西師動鼙鼓。賴有平壤捷，至今保東土。浮碧樓前月，練光亭上雨。志士思薪瞻，何暇問農圃。藩梱事行樂，不念生民苦。武備今已馳，何異肉飼虎。（《晩悔軒文集》卷一）\n其十三\n關東名勝地，往往起樓臺。筇屐朝暮至，輪蹄雜遝來。唉彼仙山骨，太半被俗埃。光嶽本英秀，產毓無奇才。一滌煩襟後，夢魂獨遲迴。（《晩悔軒文集》卷一）\n其十四\n湖南送君去，秀色滴芙蓉。佳麗冠一國，城市當其衝。橘柚錫貢篚，阡陌錯橫從。如何俗尚巧，隨機射芒鋒。淳風久淆漓，駔儈互輕重。若得君子居，取之原可逢。（《晩悔軒文集》卷一）\n其十五\n嶠南舊新羅，蹊成桃與李。人稱鄒魯鄉，源接洛閩水。德業爲根柢，詩書乃支流。不與流俗沉，願從古人遊。寶我一片龜，不易萬戶侯。春江花滿岸，秋夜月明樓。家家絃誦聲，洋洋七十州。洛水出太白，江左是上頭。陶山夫子宅，人稱東方丘。三網婦孺知，五伯童子羞。大雅寢不作，世入巴人謳。色相俱空寂，名實何所幽。風波無端始，爭閧閱春秋。徒被傍人笑，去去生愁尤。吹毛又索瘢，同室爲敵讎。茫茫無涯泊，吾欲棹片舟。（《晩悔軒文集》卷一）\n 其十六\n我無蛻濁術，驂鸞欲上天。窅䨹迷去路，九門閽誰傳。翩然下大，四寓隔三千。吞聲不肯語，田廬返自然。（《晩悔軒文集》卷一）\n其十七\n亭亭數叢菊，馥馥窗前綠。采之盈一匊，聊以舒局促。無人過窮廬，胡乃嚴裝束。案有古人書，日短膏以績。恨非失吞吳，思豈復望蜀。人生貴在勤，吾道由致曲。靜言息煩想，世事如風燭。（《晩悔軒文集》卷一）\n其十八\n聞道神仙子，雲在桃花源。朝嗽石澗水，暮餐藥草根。門無石壕吏，巷絕俗人言。又聞羿宮姝，懷藥月中奔。千年長不返，何羨帝王門。（《晩悔軒文集》卷一）\n其十九\n仙人不可接，歸來問桑麻。天時異旱澇，訛言爭㒮挐。年穀比不登，人其雲霞，宮門征青苗，稻田走白沙。農夫耕無食，咄咄何及嗟。（《晩悔軒文集》卷一）\n其二十\n萬事一無成，此心諒不已。願言吾黨人，相逢君子里。月邁又日征，朝聞夕可死。此外無他歧，之子慎行矣。若不及今時，歲月如流水。（《晩悔軒文集》卷一）\n其二十一\n堯舜覆天地，仲尼明日月。時有遇不遇，道隨緩與歇。環轍豈所欲，大道恐淪忽。不憚陳蔡厄，生順寧以沒。接輿不知意，瀏瀏狂歌發。（《晩悔軒文集》卷一）\n其二十二\n顏氏樂簞瓢，子遊治武城。出處雖異道，百世迺長鳴。夏殷同損益，王伯殊權衡。春秋討亂賊，天地賴一清。王風萎戰塗，晉楚胥觀兵。刑名亂諸夏，關市亦隨征。鄒聖爲此懼，之梁又齊行。遏欲存天理，昃日複光晶。詖遁不敢售，楊墨遂無聲。歧梧寂鳳鳴，瀛秦濫鯨奔。焚坑關時運，詩書賴伏生。陰長陽易消，百年尠昇平。（《晩悔軒文集》卷一）\n其二十三\n悠悠漢唐來，真儒吾未聞。世無王佐才，功利勗時君。崑炎日熾然，玉石俱自焚。董韓如說夢，敢與賢聖群。百代無善治，九天蔽浮雲。寧死伏清白，後世有遺芬。（《晩悔軒文集》卷一）\n其二十四\n有宋二三子，衛道氣如霜。只手障洪水，論議何堂堂。位卑道不顯，歲暮徒悲傷。空言竟無補，老死洛閩傍。蕙蘭瘁空谷，蒿艾借日光。荆榛塞滿道，桀桀淩孤芳。微陽敵群陰，胡不淚沾裳。（《晩悔軒文集》卷一）\n其二十五\n元金起胡羯，中原遂蕪沒。我生千載後，寒水照秋月。明儒染陸學，伊蒲氣未歇。獨有敬齊翁，發前人未發。（《晩悔軒文集》卷一）\n其二十六\n大抵三代下，其說何漫漫。多則牛可汗，少亦透裘寒。一道分萬歧，一源走百瀾。使人眩取捨，即之無倪端。聖道本簡易，下若雞中鸞。胡爲走邪徑，長歌行路難。（《晩悔軒文集》卷一）\n其二十七\n我東諸君子，望道如瑯玕。冬裘與夏葛，渴飮又饑。志尚元有定，不肎隨漂湍。芝蘭射幽芬，松栢耐歲寒。氣量本自小，見得非不端。終未躋一治，使人發長歎。（《晩悔軒文集》卷一）\n其二十八\n敬以涵養主，學須德行尊。問博約之禮，瑣瑣何足論。先立規模大，五常是其元。條目整不紊，口耳總空言。如何今世人，未醒醉夢魂。（《晩悔軒文集》卷一）\n其二十九\n舍本欲趨末，萬事皆歷落。放心如推豚，縱慾如填壑。方寸一攪亂。此身安所托，古人知輕重，是以甘藜藿。\n其三十\n今吾五十年，餘景無多日。逐逐事雕技，誤此好生質。悔恨今何已，佳花恐不實。冥埴無歸泊，嵗暮悵自失。秋風吹衰毛，心緒空蕭瑟。\n其三十一\n陰風起北陸，海日生東隅。循環定無端，又何懷上都。有志俱未就，噫噫空長吁。景公有何思，落暉增煩紆。\n其三十二\n此地無曾點，舞雩有高臺。冠者與童子，風浴幾時來。即亦無有乎，其將已焉哉。曲亂奏變徵，聲聲令人哀。（《晩悔軒文集》卷一）"
  },
  {
    "type": "poet_entry",
    "poet_name": "朴永元",
    "poet_background": "朴永元（1791-1854），字聖氣，號梧墅。歷任奎章閣直閣、刑曹參判、副提學、刑曹判書、大司憲等職。今存《梧墅集》。",
    "poems": "《洛令次李青蓮山人勸酒詩寄示走草和送》：我腰龍鐘，君髮華皓，無人載酒過子雲。深巷長苔庭交草，獨有故人尺書來，貽我璚佩懷音好。守真賾玄語衆竗，無乃去學柱下老。胥作蚿夔憐，均爲燕蝠爭。白日馳西極，俯仰流歲驚。骯髒君有志，濩落我無成。嘐嘐千載上，朝暮沂雩情。隱遯非爲高，皎厲非爲清。此意君應知，聊復囷廩傾。（《梧墅集》卷三）"
  },
  {
    "type": "poet_entry",
    "poet_name": "李晚用",
    "poet_background": "李晚用（1792-1863），字汝成，號東樊。歷任兵曹參知官等。今存《東樊集》。",
    "poems": "《中內院次李太白天台曉望韻》：嶺上更有峰，飛鳥不能越。萬仞置孤庵，佛頂出如月。憑虛步諸天，大雲垂層渤。衆巒若泡花，乍起旋復沒。下視昨過經，窮搜競絲忽。身高眼轉高，脚歇心未歇。異花駐芳顔，靈泉換凡骨。何時謝氛埃，乘風朝玉闕。（《東樊集》卷一）\n《鳥嶺路隅見金相國去思碑走次李白有所思行》：少也初見公，春風動顔色。月明維楊廨，開樽談笑極。君今李長庚，賦性坦而直。世人何欲殺，林澗且棲息。莫恨蔽輕陰，終竟太陽赩。公貴致昇平，高名震八域。一朝泰山頹，天運非人力。獨抱薄命歎，旣窮老更逼。南驛讀公碑，下馬青山側。正氣不泐紅，字字群鬼匿。知遇感平生，未死長相憶。千秋一片石，幾人淚橫臆。（《東樊集》卷三）"
  },
  {
    "type": "poet_entry",
    "poet_name": "宋文弼",
    "poet_background": "宋文弼（1795—1818），字顯卿。早年遭遇叩盆喪妻之痛，故多有感懷悼亡之作，年二十四而卒。今存《東士逸稿》。",
    "poems": "《夜飮鄰家次李白友人會宿韻》：皓月懸秋空，俠士相聚飮。酣歌悲奈何，夜久方就寢。腰間一長劍，解作醉後枕。（《東士逸稿》卷一）"
  },
  {
    "type": "poet_entry",
    "poet_name": "趙斗淳",
    "poet_background": "趙斗淳（1796-1870），字元七，號心庵。謚號文獻。純祖二十七年（1827）文科及第。歷任大提學、領議政等職。曾出使清朝。今存《心庵遺稿》。",
    "poems": "《酉山、東樊、小雲至》其四：悠悠宏道與文長，小品難爲李杜光。一臠安能容飣餖，五齊元自備壺觴。諸公健筆超凡臼，高士名編有異香。千五百年樊紹述，文從字順是單方。（《心庵遺稿》卷七）"
  },
  {
    "type": "poet_entry",
    "poet_name": "金在洛",
    "poet_background": "金在洛（1798-1860），字大淑，號養蒙齋。以孝行稱於鄉里，研性理之學，嘗築精舍於訥谷溪上講學。今存《經史東漸通錄》《心經釋義》《經史圖式》《韻庫字釋》《論孟演義》《養蒙齋集》等。",
    "poems": "《三休堂詩序》：癸卯十月八日至三休堂，大老申公曰：“近有詩愁，待子久矣。”對曰：“何物詩愁？”曰：“吾老矣，無能於世，膠守幾筵，不能謝賓息病，而有人叩戶，則常斁出門，坐問誰某，如是非一朝一夕之可已者。庸欲形容詩評，則精昏力疲，思或過半而止；有時勞攘下字，則稿語躁屈無倫。此老夫病廢中詩，疲瘡疣者也，願借鍼炙之手爽拓胸襟，如何？”對曰：“青丘詩流不曰不美，然濂、洛風雅之體鮮有傳模者也，蓋其酬風答月，專尚浮華；移山轉水，但務虛影。風雅體制雖未得，而李、杜腳板尚不及也。”公曰：“濂、洛、李、杜自有界辨否？”對曰：“風雅之爲體，淡平沖和，該括體用；李杜鎗韻，黠聱轉換，全事富麗。尤翁曰‘作詩可也，不作詩亦可也’，惟是之謂也。今日作詩者，帶性命兼體用，然後斯得風雅之旨，庶幾哉？”公曰：“願有一言以證韻意。”遜辭未能，而聊寫蕪語以慰盛意，遍告于居是堂者。（《養蒙齋集》卷二）"
  },
  {
    "type": "poet_entry",
    "poet_name": "洪翰周",
    "poet_background": "洪翰周（1798-1868），字憲周，號海士、海翁、芸堂、雙松漫士、叢桂堂。歷任縣監、郡守等職。今存《海翁稿》《智水拈筆》等。",
    "poems": "詩觀\n文章，儒者之末事也。詩，又文章之末事也。故古人謂以雕蟲小技，其事不過評花課鳥，鏤紅刻青而已。雖使名篇傑句爲時傳誦，亦何補於治敎也？是以濂洛之門無一人工詩，非不能，但不事此耳。至朱子則工詩，其五言古體直逼陶謝，胡邦衡至以詩人薦於朝。後朱子每以作詩悔恨，然逮至晚年詩逾精逾多，詩果何損於朱子乎哉？我東諸賢，動法朱子，故退、栗、尤庵，亦皆賦詩，如使考亭無詩一如程叔子，東賢亦必不作一句閒言語矣。退、栗兩先生詩皆清新不減於本來詩人。尤翁詩尤多，其首尾含百餘首，倣《擊壤集》，而雖不及康節，尤翁詩諸篇皆俊逸豪爽，無一陋俗意，詩亦一大家也。風雅比興，雖在《六經》之列，漢魏以後詩家，陶謝頗有風人之義。六朝則靡麗而已，淫鼃而已。至唐李杜始振而大之，然長於詩而已，其文則不可讀。且昌黎公因文而悟道，爲萬古古文之宗匠。如李杜詩人，何足謂文章，亦何足掛齒牙？而其贈張文昌詩曰：“李杜文章在，光焰萬丈長。不知群兒愚，那用故謗傷。蚍蜉撼大樹，可笑不自量。伊我生其後，舉頸遙相望。夜夢多見之，晝思反微茫。徒觀斧鑿痕，不矚治水航。想當施手時，巨刃磨天揚。垠崖砉崩豁，乾坤擺雷硠。惟此兩夫子，家居率荒涼。帝欲長吟哦，故遣起且僵。翦翎送籠中，使看百鳥翔。平生千萬篇，金薤垂琳琅。仙官敕六丁，雷電下取將。流落人間者，泰山一毫芒。我願生兩翅，捕逐出八荒。精神忽交通，百怪入我腸。刺手拔鯨牙，舉瓢酌天漿。騰身跨汗漫，不著織女襄。顧語地上友，經營無太忙。乞君飛霞佩，與我高頡頏。”又《石鼓歌》曰：”少陵無人謫仙死，才薄將奈石鼓何。”蓋極口歆艷也。韓公且然，如張籍之燒杜詩吞之，無足怪也。宋敖陶孫評古今詩，其末乃曰：“獨杜工部如周公制作，後世莫能擬議。”詩至李杜，豈可以末事少之？其詩當與左韓歐之文不朽無可疑。韓公宜其如此，而東野、浪仙，則直一詩人。然韓公之推許甚至有曰：“孟郊死葬北邙山，日月風雲頓覺間。天恐文章中斷絶，再生賈島在人間。”何其太過也？古之君子，每於同志友往往如此。歐公之於蘇子美、梅聖俞亦然。雖以朱子之大賢，在南軒不能無私好。故《張魏公行狀》多至一卷，而其曰“勳存王室，澤在生民”，又謂奧知隣於生稟，以比之伊霍孔明。然魏公務曲端逐李綱，又與趙鼎不相能，又有符離之敗，王師覆沒。百世之下，何以逃其罪也？（《智水拈筆》卷二）\n長詩\n古人作詩，皆有感然後爲之，未嘗有無所寓意，而汗漫言語，故詩不多篇，亦不多句矣。《三百篇》惟《桑柔》、《抑》、《節南山》、《正月》，其章最多。其外句雖或多，章無過十。自漢以降至陳隋，無百句之篇。但古詩爲集，《仲卿妻作》多至一百七十餘句，只此一詩而已。大篇巨章自唐始盛，杜之《北征》、《詠懷》、《壯遊》、《八哀》諸篇，及昌黎之《南山》、《此日足可惜》等諸作，與元、白二公五七言古體歌行多宏篇鉅什，前無古人。是則文人之才，而工誇張闘靡之辭，非風人之旨也。漢人之《古詩十九首》，深得《三百篇》遺意。後世莫能及。而其後晉阮嗣宗有《詠懷》八十二首，又其後則遞相祖述。唐陳子昂之《感遇》三十六首，李太白之《古風》五十九首，韓文公之《秋懷》十一首，皆其遺法。而朱子亦嘗取之作《感興》二十首，風調雖各不同，其古意則一也。惟杜工部格律獨造，兼長各體，如同谷縣七歌，雖與漢魏相遠，逸宕悲壯，難以一概句斷也。我朝任疎菴叔英，以七百韻詩贈東岳。李公但以七律一首答之。疎菴才雖贍富，韻至七百，豈能無衍語纍句？恐非能事也。蓋唐以後排律古詩至百韻者，古亦多見也。（《智水拈筆》卷三）\n詞章之文\n歐陽公每言文章，止於潤身政事，可以及物。故對人好談政事，人或謂公政事不足，故爲此言。又韓魏公爲相，人或言短於文詞。公笑曰：”歐陽永叔在翰林，天下文章，孰大於是人？”皆歎公雅量。杜子美亦曰“文章一小技”。程叔子以詩謂閒言語。古之君子皆藐視文人，溫公作《通鑑》，非經世實用，未嘗以一文附載，故如杜甫諸人名字初不入録。倘非王叔文每誦子美“出師未捷身先死，長使英雄淚滿襟”之句，則子美姓名無可考見於《通鑑》矣。蓋《通鑑》專爲資治，故無暇及文詞也，不亦嚴乎？《冊府元龜》載：唐文宗手除丁居晦御史中丞，謂宰相曰：“居晦得此官，朕嘗以時諺謂‘杜甫李白輩爲四絕’問居晦，對曰：‘此非君上要知之事。’以此記得居晦。今所以擢爲中丞。”雖唐世中主亦能薄於文士，然韓翃以“春城無處不飛花”特授知制誥，玄宗幸蜀誦“山川滿目淚沾衣，富貴榮華能幾時。不見至今汾水上，惟有年年秋雁飛”之詩，愀然不樂曰：“李嶠真才子也。”又宣宗每歎賞樂天，誦《楊柳枝》詞“一樹垂楊萬萬枝，嫩於金色軟於絲。永豐西角荒園裏，盡日無人屬阿誰”之詩曰：“永豊之柳何如？而能動人如此！”乃命取永坊柳移栽禁中。相如以辭賦受知於漢武，瀛洲學士亦以能文見用於唐宗，何嘗以文詞廢人不用也？文宗此事亦偶爾。文者，載道之器。孔子曰：“文不在茲乎？”此雖非後世詞章之文，其遊戲翰墨，亦自不能無閒言語。雖在天地造化，如世間無益之禽蟲花草不能盡絕者，理也。且金珠珴珀，皆自然之寶，其可以無益而一切屏去乎？但儒者不當專治無益之文詞也。（《智水拈筆》卷三）\n詞\n詞者，詩之餘也。其源始於隋帝《望江南》云。而其實則詞亦唐之青蓮當爲鼻祖，《憶秦娥》、《菩薩蠻》二詞冠絕千古，然唐世但有白香山、劉賓客《楊柳枝詞》、《竹枝詞》與張志和《漁夫詞》，只以七絕爲體爲曲，而不甚盛行。至宋，詞體寖廣，自歐、蘇動輒有作，如柳七、秦觀、山谷、臨川、周美成，皆宋詞之絕調也。婦人妓女，亦皆善詞，李易安、朱淑真爲閨閤之冠，嚴蘂珠，錢塘名妓，而尤以能詞名。南渡後，辛稼軒棄疾平生所喜即詞也。喜怒哀樂，皆寓之詞，故爲一大家。一代風氣所致也，故雖以朱徽公之道學，未免浮戲於此。至元，則凡文人無不能詞，許魯齊之不事著述，而往往有詞曲。故曰“宋詞元曲”。然詞有短調《如夢令》最少，有長調《哨遍》最多，其外二章三章，其體不一，總合爲百有餘調，而必字字致力。故曰“填詞”。苟欲爲之，湏盡誦各體，字數長短腔調，清濁轉換平仄，一一瞭然於心頭，然後可以賦詞，不亦難乎？是以我國則自羅麗來，所謂文集無一首詠詞。惟體素李公春英集中有如干首，不過蒙兒之學語耳，寧不爲中州文士所嘲笑耶？爲詞而人笑者，不如無詞矣。自古大家文章，豈盡有詞乎？老泉、南豐亦不屑爲，其能爲小詞乎？大抵詞主艷語，故坡公之詞，終不如秦少遊、柳耆卿，而世謂坡公詞如詩，少遊詩如詞。坡公亦自謂：“吾每作詞，漢高祖、唐太宗常追逐筆下。”此雖公戲語，公詞蓋長於雄健故耳。公嘗問教坊歌妓曰：“我詞何如柳屯田？”妓曰：“學士詞如銅將軍持鐵板，唱‘大江東去，浪淘盡、千古風流人物’，柳屯田如十七八弱女兒持檀板唱‘楊柳岸、曉風殘月。’公憮然曰：“楊柳岸、曉風殘月，是梢工登溷景。”聞者皆絶倒。然雖曰“銅將軍鐵板”，公之此詞雄壓千古，足令江神起舞矣。其詞曰：“大江東去，浪淘盡、千古風流人物。故疊西畔，人道是、三國周郎赤壁。亂石穿空，驚濤拍岸，捲起千堆雪。江山如畫，一時多少豪傑。追想公瑾當年，小喬初嫁了，雄姿英發。羽扇綸巾，談笑間、檣櫓灰飛煙滅。故國神遊，多情應笑我、早生華髮。人生如夢，一罇還酹江月。”此豈不如耆卿乎？耆卿《望海潮》一詞，其“三秋桂子，十里荷花。風簾翠幕，參差十萬人家”等語，至令金主亮起投鞭渡江之志。有“立馬吳山第一峰”之句，雖足爲渠送死之階，其時則不能免兵戈擾攘矣。後人有詩曰“那知卉木無情物，牽動長江萬里愁”，真名言也。（《智水拈筆》卷三）\n輓詞\n宋之韓忠獻公，省華之庶子也。宏器峻局，有鎮服天下之雅量，可與唐之房杜伯仲，而才少不逮。然房、杜隋臣，失節人也；韓公無此，全節人也。程子謂：”魏公山河間氣，三代上人物。”其薨，諸公皆有輓詞，獨以王荆公爲第一，詩曰：“心期自與衆人殊，骨相知非淺丈夫。獨幹斗杓環帝座，親扶日轂上天衢。鋤耰萬里山無盜，袞繡三朝國有儒。爽氣忽隨秋露盡，謾憑陳跡在龜趺。”我朝栗谷之卒，亦舉朝輓之，余先祖文敬公詩獨爲第一，其詩載南壺谷所編《箕雅》，詩曰：”斯文宗匠國蓍龜，赫赫聲名走卒知。洛下初逢司馬日，蜀中新喪臥龍時。青衿不耐摧樑痛，丹扆偏深失鑑悲。何意挺生何意奪，蒼天漠漠問憑誰。”丁卯虜亂，尹白沙暄以平安兵使兵敗失律，朝議皆謂當以法從事，台啓日急。然仁祖以公爲梧陰公之子，不忍置法，方擬寬釋。時海嵩尉翁主，即公姪婦也。入大內，泣訴上前乞命，上大怒曰：”王法至重，婦女何敢私懇？”即出允其啓，遂斬公，仍復其官。朝野多惜之，一時名公卿輓詩甚衆，而澤堂李公詩推爲第一，有曰：“衝飆吹裂五牙旗，白日高城鼓響衰。鄴下官軍先自潰，河南虜馬果誰支。丈夫等死今餘恨，明主寬恩獨不私。早識斯文房次律，功名只合置台司。”洪景盧謂“絕唱不可和”。故太白以崔顥先詠，不賦黃鶴樓詩。蓋一人先唱，偶爾得意，則當讓而許之可也，如欲角勝，則終有所遜矣。昔西湖岳王墓，江南文士無不有詠，而趙文敏詩爲壓頭，他亦有一二名篇，而竟不及松雪，其詩曰：“岳王墳上草離離，落日荒原石獸危。南渡君臣輕社稷，中原父老望旌旗。英雄一去嗟何及，天下中分遂不支。莫向西湖謌此曲，水光山色不勝悲。”近世南雨村尚有《柳絮》詩八首盛傳，亦絶調也。申紫霞亦詠八首，極力求勝，而皆失之太巧。南、申兩詩，余皆忘之。（《智水拈筆》卷三）\n文集\n顧亭林有言曰：“凡看人文集，詩多於文，詩亦七言多於五言，律絕多於古詩，則不足觀。”其言誠然矣，然往往不盡然。李杜文章千古，而皆有詩無文，誰敢少之？香山《長慶集》詩居十九，亦不可以詩勝薄之也。杜司勳、劉賓客其文皆足爲韓柳之亞匹，可與李翱、孫樵上下，而詩爲中唐絕調，故但目以詩人。樊紹述詩不甚名，而文亦怪澁無可觀。宋之放翁亦詩居十九，未聞後人以不文論放翁也。且陶淵明、謝靈運、謝玄暉，皆詩多於文，豈以此而不能謂文章耶？難以一㮣斷之也。（《智水拈筆》卷四）\n誦才\n清顧寧人，《九經》、《三史》悉能背誦，李榕村弟耟卿亦如是。我朝之柳眉菴希春，盡誦《朱子語類》五十卷，不錯一字。宋之張安道，少時家貧無書，日就書肆借閱《十七史》，後更不見而能盡誦，故以東坡再看《前漢》怪之。未知古之張松、張巡又何如？而如杜佑、鄭樵、馬端臨、魏了翁、王應麟、楊用修、鄭端簡、王世貞、朱彝尊、毛奇齡諸人，亦皆當過目成誦，平生不忘矣。我朝金黃岡繼輝、李澤堂植，又皆以聰明名於後世。且山谷老謫宜州，嘗爲人手寫《范滂傳》一通以給，而能不錯一字，此亦必盡誦《後漢書》全文故也。古來此等人皆命世而生，後人何敢望藩籬也？孝廟時金柏谷得臣性不慧，才甚鈍，而誦讀至勤。有《讀書録》，不讀千遍者不入其録。而如《馬史·伯夷傳》，至讀一億一萬三千遍，而後嘗騎馬過一人家，聞讀書聲。住馬聽良久曰：“其文甚熟。”終不可曉。牽夫仰視曰：“夫學者載籍極博云云，此公平生長讀，小的亦能知之，公不知乎？”柏谷始覺其爲《伯夷傳》也。其鈍如此，而晚年乃能以詩名世，其詩多警語。其：“古木寒雲裏，秋山白雨邊。暮江風浪起，漁子急回船。”孝廟愛之，至手書屏間云。柏谷又嘗得”風枝鳥夢危”一句，屢年不屬對。一日夜曉行家祭時，秋宵月明露白，蟲聲滿庭。方欲奠祼，忽思”露草蟲聲濕”一句，乃的對也，遂不覺高聲朗吟，仍又舉杯自飮曰：“雖先人在世，必當賞我此杯。”柏谷事多此類，令人絶倒。又嘗與詩伴登押鷗亭賦詩，苦思竟日，至暮大呼曰：“吾今日僅得一聯，極佳。”人問之，答曰：“三山半落青天外，二水中分白鷺洲。豈非佳句乎？”人笑曰：“此真君詩乎？此李太白《鳳凰臺》詩也。柏谷撫然曰：“然乎？”遂歎息續其下曰：“千載謫仙先我得，夕陽投筆下西樓。”聞者莫不捧腹。蓋柏谷與古之顧寧人諸公，足可謂相反，天下事真無不對也。（《智水拈筆》卷五）"
  },
  {
    "type": "poet_entry",
    "poet_name": "李遇駿",
    "poet_background": "李遇駿（1801-1867），初名有駿。孝寧大君後裔，憲宗十四年（1848）年曾隨北槎至燕京。今存《古今詩話》見《夢遊野談》卷三，多過錄中國詩話家材料。",
    "poems": "詩莫盛於唐，而唐亦有初晚之殊。初唐作者如王勃、盧照鄰之徒，雖是善鳴，蓋多浮靡卑軟，六朝綺麗之習猶有存者。至如晚唐李商隱、溫庭筠之輩，音韻清戛，句語妍媚，全無半點鄙野，可謂絕唱。然而捴不若盛唐李杜之雄健典重，直有萬丈虹熖。故以李杜爲詩家之正宗。太白詩絕句蓋多，而律則廑有；少陵詩四韻盛傳，而絕則甚罕：亦各有所長而然，則是詩之難可知矣。自唐以降，文體隨時變易，濂洛之詩長於沖憺，元明之詩近於輕淺，季世音響，日就卑下而已。近世東國人士，雖不能明一藝、通一經，而皆耽於詩律，連篇累鑟。就覌其躰格，不古不偽，似奇非巧，成一別樣調法，抑以此鳴國家一時之盛耶！余雖能隨俗成句，而至論古人調格，實昧然矣。凡律家之法，必曰“起承轉落”，起句實難，而聯句稍易，結句尤難。因次而論之曰：“起句或如衡岳雲開，祝融突起；或如平明趙壁，赤幟忽建。上聯或如延津風雨，兩龍交臥；或如伯牙鼓琹，山水交音。次聯或如紅女織錦，五彩成章；或如大匠構廈，衆材相稱。結句或如簫韶始撤，鳳凰猶舞；或如陰山夜雪，獵騎初收。”願竢知者，而一質焉。（《古今詩話》）\n唐李青蓮、杜草堂、韓昌黎三人，俱爲玉京學士，侍立於香案前。玉皇教曰：“爾輩俱有詩名，平日所作，必有最得意處，各書以奏。”青蓮書對曰：“荒城虛照碧山月，古木盡入蒼梧雲。”玉皇曰：“此句豪而健，真仙翁釰客之語也，可謂名不虛得。”草堂書進曰：“三年笛裏關山月，萬國兵前草木風。”玉皇曰：“此句婉而切，乃忠臣志士之言也，可謂名實相副。”昌黎沉吟而對曰：“玉川先生洛城裏，破屋數間而已矣。”玉皇笑曰：“爾之才長於文辭，至於吟詠，非其所長。”昌黎更書以進曰：“春風洞庭浪，出沒驚孤舟。”玉皇曰：“此則善矣，庶可與李杜高名。”遂宣香醞。旣出，青蓮謂昌黎曰：“君所謂‘破屋三間而已矣’者，只合於序記之文也，以詩爲名者，焉有如此句法乎？”昌黎默然良久曰：“是則然矣，君之《上韓荆州書》有曰‘生不願封萬戶侯，但願一識韓荆州’。此乃古詩之體也，以書劄爲名，而安有若此文體乎？”青蓮無以應。草堂曰：“人各有所長，使我而學君固不能，使君而學我亦不能，各從其所好而已，何必强辨？”遂相與大笑而罷。此蓋俗談里巷之語，而家有初學童蒙，好聽奇諺，因書於茲，以爲納牖之一助。（《古今詩話》）\n古人作詩,不能無疵病。李白詩曰：“峨嵋山月半輪秋，影入平羌江水流。夜發清溪向三峽，思君不見下渝州。”其曰“峨嵋、平羌、清溪、三峽、渝州”，皆是地名。兩句詩皆以地名合成者，是爲大欠也。晚唐詩曰：“鵝湖山下稻粱肥，豚柵雞棲半掩扉。桒柘影斜春社散，家家扶得醉人歸。”旣云“稻粱肥”，則是爲秋詩，而又以“春社”爲言者，是乃徑庭不合也。又曰：“姑蘇城外寒山寺，夜半鍾聲到客船。”凡鍾聲，非夕則曉，而乃曰“夜半”者，誤矣。此皆詩家之高評也，故記之。（《古今詩話》）\n古人於樓臺題詠甚多，如崔顥《黃鶴樓》詩、李白《鳳凰臺》詩、王子安《滕王閣》吟、杜子美《岳陽樓》作，其文與景可謂相稱，當爲第一。至若我東人各處各樓板上所揭亦將汗牛而充棟，有不可勝記。而金剛歇惺樓詩有云：“層層浩劫長流雪，個個遙空不綻蓮。”又云：“無數飛騰渾欲怒，有時尖殺不勝孤。”是寫得最宜者也。海州芙蓉堂鄭礥詩云：“荷香月色可清宵，更有何人吹玉簫？十二闌干無夢寐，碧城秋思正迢迢。”諸妓至今歌之，可謂絕唱。壬辰，倭寇破毀諸板而獨留此詩以傳，蠻人亦有知詩者矣。平壤練光亭金黃元所賦：“長城一面溶溶水，大野東頭點點山”之句，人之不許者或有之，而其凌跨千古、包括萬象亦何以有加於此？只此以一句板揭者，以其更餘意以續之也。近世李尚書晚秀、洪尚書義浩以上副價赴燕，洪相國奭周以行台往焉。三人皆以當世鉅匠，各賦一句，合以成篇。初聯曰：“萬戶樓臺天半起，四時歌舞月中還。”此言大都繁華之意而氣象好矣；次聯曰：“風煙不盡江湖上，詩句長留宇宙間。”此亦句法雄健，快得其余意者也；末句曰：“黃鶴仙人今已遠，白雲回棹夕陽灣。”此則清曠幽雅，深得結句之體也。或以爲剩語贅語者，是苟爲之訾也。安州之百祥樓、義州之統軍亭亦是騷人登覽之美，而前述俻矣，不必殫舉。而余題百祥樓曰：“直通薊北三千里，橫跨清南二十州。”題統軍亭曰：“萬里荒煙生遠戍，五更寒月動悲笳。”時李台裕元爲灣尹，見之，稱以爲“壓倒諸人”。是或過獎，而蓋板上諸詩稠疊古今而別無佳作，以此知樓臺題詠最爲難矣！權草樓韐《松京懷古》詩曰：“雪月前朝色，寒鍾故國聲。南樓愁獨立，殘郭暮煙生。”時以爲絕唱。自古詩人過松京者無不作懷古詩一二首，而今見南門樓板上獨揭權詩一絕，若某人詩云：“夕陽立馬高麗國，流水聲中五百年。”盡佳矣！（《古今詩話》）"
  },
  {
    "type": "poet_entry",
    "poet_name": "朴性陽",
    "poet_background": "朴性陽（1809—1890），字季善，號芸窗。謚號文敬。歷任大司憲等職。今存《芸窗先生文集》。",
    "poems": "《農巖雜識》曰：“余嘗謂挹翠之詩，與安平書相似。安平書，雖規摹松雪，而其筆畫則二王也。挹翠詩，雖師法黃﹑陳，而其神情興象。猶唐人也，此皆天才高故爾。”又曰 ：“容齋詩雖格力不及挹翠，而圓渾和雅，意致老成，足爲一時對手。五言古詩徃往絶佳，非東岳所及。”又曰：“世稱湖、蘇、芝，然三家詩實不同。湖陰組織鍛鍊頗似西崑，而風格不如蘇。芝川矯健奇崛，出自黃、陳，而宏放不及蘇，蘇齋其最優乎？”又曰：“簡易文章名世，人謂詩非本色，而要亦蘇芝之流，其風格豪橫。質致深厚不及蘇齋，而鑱畫矯健過之。其警絶處，聲響鏗然，若出金石，要非後來詩人所能及。”又曰：“鄭東溟出於晚季，能知有漢魏古詩樂府爲可法。歌行長篇步驟李杜。律絶近體摸擬盛唐。不肯以晚唐蘇黃作家計，亦偉矣。然其才具氣力，實不及挹翠諸公。又不曾細心讀書，沈潛自得擴充變化,徒以一時意氣追逐前人影響,故其詩雖清新豪俊，無世俗齷齪庸腐之氣,然其精言妙思不足以窺古人之奧。橫騖旁驅，又未能極詩家之變。要其所就，未能超石洲﹑東岳而上之也。”（《芸窗瑣錄》）"
  },
  {
    "type": "poet_entry",
    "poet_name": "李裕元",
    "poet_background": "李裕元（1814-1888），字景春，號橘山、墨農。謚號忠文。憲宗七年（1841）文科及第。歷任左議政等職。今存《嘉梧稿略》《橘山文稿》《林下筆記》《玉磬觚賸記》等。",
    "poems": "《抱朴子》曰：“俗士多云，今月不如古月之朗。”李太白詩有《古朗月行》，又《把酒問月》云：“今人不見古時月，今月曾經照古人。”\n張碧字太碧、黃居難字樂地，慕太白、樂天也。亦李赤之類歟？\n鄧志宏曰：“詩有四忌：學白樂天者忌平易，學李長吉者忌奇僻，學李太白者忌怪誕，學舉子詩者忌說功名。”（以上材料均見《林下筆記評詩》）\n一二言詩。孔穎達曰：詩以申志，一字則言蹇而意不會，故詩之見句少不減二，即“祈父”、“肇禮”之類也。三言，《金玉詩話》謂起於高貴鄕公，然漢《郊祀歌》之“練時日”、“太乙貺”、“天馬徠”等章已創其體。四言起於《舜典·喜起之歌》。五言斷以《古詩十九首》及《蘇李贈答》爲始，《十九首》或稱枚乘所作。六言任昉云始於谷永，然劉勰云六言七言雜出詩騷，又《漢》：“孔融所著詩、頌、碑文、六言、策文、表檄”，其曰六言者，蓋即六言詩也。七言，《金玉詩話》云起於柏梁。八言，《漢書·東方朔傳》有“八言、七言上下篇”。九言，摯虞以《泂酌篇》爲九言，而《懷麓堂詩話》又謂起於高貴鄉公。十言、十一言，李白杜甫詩皆有之。五七律排，雖創於初唐沈、宋諸人，然六朝已開其端。五言絶句，唐初變六朝《子夜》體也。七言絶句，中唐漸甚，然梁簡文《夜望單飛鴈》一首已是七絶云。三五七言，起於李白“秋風清，秋月明。落葉聚還散，寒鴉棲復驚。相思相見知何日，此日此時難爲情。”此其濫觴也。長短詩，如“山有榛，隰有苓”一章，真絶調也。至漢而益多，如《安世房中歌》之類。六句律詩，李白《送羽林陶將軍》有六句律，便成一首。拗體七律，杜少陵集最多，如“鄭縣亭子澗之濱，獨立縹緲之飛樓”之類。律詩不屬對，唐人律詩有第三四句有不屬對者。如李白《牛渚西江夜》、崔灝《黃鶴樓》詩之類。律詩兼用兩韻，如東坡《題南康寺重湖軒》詩曰“八月渡重湖，蕭條萬象疏。秋風片帆急，暮靄一山孤。許國心猶在，康時術已虛。岷峨千萬里，投老得歸無”之類。廻文詩，世皆以爲始於蘇蕙。然劉勰謂道原爲始，道原不知何時人。疊字詩，如“河水洋洋，北流活活”等句，連用六疊，此爲創體。聯句，自退之斬新開闢。禁體，始於歐陽公。東國但製其體而不識其源者多，故博考錄之。（《玉磬觚賸記》）\n權𡋃\n權𡋃（1800-1873），字景中，號龍耳窩。長於性理之學，今存《龍耳窩集》。\n《與從弟觀黃溪瀑布次李白廬山韻》：雷霆急峽忽雲煙，勢似長鯨噴百川。借問真源何所出，黃溪之水直來天。（《龍耳窩集》卷一）"
  },
  {
    "type": "poet_entry",
    "poet_name": "權𡋃",
    "poet_background": "權𡋃（1800-1873），字景中，號龍耳窩。長於性理之學，今存《龍耳窩集》。",
    "poems": "《與從弟觀黃溪瀑布次李白廬山韻》：雷霆急峽忽雲煙，勢似長鯨噴百川。借問真源何所出，黃溪之水直來天。（《龍耳窩集》卷一）"
  },
  {
    "type": "poet_entry",
    "poet_name": "李尚迪",
    "poet_background": "李尚迪（1803-1856），字惠吉，號藕船、恩誦堂。金正喜弟子。純祖二十五年（1825）譯科合格。歷任知中樞府事、溫陽郡守等職，作爲翻譯官十二次出使清朝。今存《恩誦堂集》。",
    "poems": "《四美園雜詠》：作詩如用兵，有正而有奇。隨機應萬變，風雲入指麾。李杜即孫吳，千載我師之。（《恩誦堂集續集》詩卷八）"
  },
  {
    "type": "poet_entry",
    "poet_name": "朴周鍾",
    "poet_background": "朴周鍾（1803—1877），字文遠，號山泉。科場蹭蹬，曾上書言邑政之弊而受賞。今存《山泉集》。",
    "poems": "《次李太白紫極宮韻》：端居少塵事，蕭瑟對松竹。欲結芳馨佩，幽蘭不盈掬。惟有卷中人，歲晏慰幽獨。并州在何許，莫戀桑下宿。樂哉天山鄉，靈氛爲我卜。官道坦且廣，不遠要趁復。千載若朝暮，上下相友覆。發憤刊稊稗，會見嘉禾熟。（《山泉集》卷一）"
  },
  {
    "type": "poet_entry",
    "poet_name": "洪壂",
    "poet_background": "洪壂（ 1804—1865），字士直，號老雲翁。今存《老雲集》。",
    "poems": "《朱子大全有題李太白詩小序慨然遂步一篇》：太白何放曠，猶幸生中原。一粟滄海外，無以消六根。百年多休日，千聖遺空言。丈夫學未成，光陰易駿奔。寤寐紫陽老，單傳針頂門。（《老雲集》卷三）"
  },
  {
    "type": "poet_entry",
    "poet_name": "李祥奎",
    "poet_background": "李祥奎（1804—1881），字明𧶘，號惠山。受學於性齋許傳，歷任義禁府都事等職。今存《惠山集》。",
    "poems": "《記夢次李白別王倫詩送安敬元之中州》：百計卸輈欲挽行，同文同會是同聲。夢中不識中州路，無限東風萬里情。（《惠山集》卷四）"
  },
  {
    "type": "poet_entry",
    "poet_name": "韓弼敎",
    "poet_background": "韓弼敎（1807-1878），洪奭周女婿，曾隨洪奭周出使清朝。今存《隨槎録》。",
    "poems": "《玉河館徐德謙筆談十月三日辛巳》：是日遊賞晚歸，忽有一人來坐，高揖索筆書曰：前日老爺所作的圎出于方之詩，余見之甚佳，故此有欲見之意。今旣見止不負前生矣。廣老爺即詣大通官吉勤通阿，是余之家伯韓老爺，可知之乎。余曰：日前令伯索詩甚勤，不嫌露拙強筆題呈，今蒙過奨不勝赧，然彼曰：過謙，余家伯有詩一首，即時上覆。余曰：若獲瓊報尤當感佩，彼出示一幅紅箋上有詩曰：\n句見清新是俊才，飄飄出世謫仙來。衷懷願會蓬瀛客，但恐雲門閉不開。（《隨槎録》卷六）"
  },
  {
    "type": "poet_entry",
    "poet_name": "任憲晦",
    "poet_background": "任憲晦（1811-1876），字明老，號鼓山，希陽齋。謚號文敬。歷任大司憲等職。今存《鼓山集》。",
    "poems": "《次紫極宮韻己未》：愚自甲寅冬以後，絶不作詩。今爲六年，年適四十九，不得已破戒。蓋以青蓮此詩，平生所欲一次者也。率爾錄奉肅齋、立軒韓運聖二丈，想必以昨夏講會時山字韻，力辭續貂。今忽破戒，罪我矣。然止而復作，作而復止，晦翁法門也。愚亦自此不當復作矣，幸勿過誚也。昔尤翁自以爲過卌九二十年，而猶追次此韻。今二丈不過過卌九，或十一，或九矣，不欲和示耶？已止詩者亦破戒，况本不止者耶？\n結髮讀古書，非爲湘東竹。人師難再遇，廣陵淚盈掬。歸哉故山裏，抱琴坐幽獨。悠悠千載心，悵望曷歸宿。丈夫五十年，頭顱從可卜。所歎少不力，頻復未爲復。鞠躬盡瘁語，申詠且反覆。拙勤終當補，仁義期精熟。（《鼓山集》卷一）\n《柳羲元始秀年四十九歸正次青蓮紫極宮韻見示不勝贊歎仍步以復》：有美人如玉，杜門詠菉竹。傾蓋定幾時，新詩寄盈掬。冠帶大讀之，不獨慰幽獨。君子貴晩節，而今見歸宿。四十九年非，知之不待卜。一拜大老祠，有是不遠復。當時服勤者，也應羞反覆。自矢以砥柱，敢云難忘熟。（《鼓山集》卷一）"
  },
  {
    "type": "poet_entry",
    "poet_name": "權翰成",
    "poet_background": "權翰成（1811—1879），字翼甫，號肯播。歷任司憲府持平等職。今存《肯播齋文集》。",
    "poems": "《回路因向月塢瀑布用李白廬山瀑布韻》：清如玉屑散如煙，蒼壁中間闖小川。聊爲李仙賡一曲，銀河豈必在青天。（《肯播齋文集》卷一）"
  },
  {
    "type": "poet_entry",
    "poet_name": "金相壽",
    "poet_background": "金相壽（1815—1895），字晦叔，號草廬，本貫商山，以儒行稱於鄉里。今存《草廬文集》。",
    "poems": "《次李白紫極宮感秋詩》：秋風何摵摵，吹我堂前竹，其聲如有感，可聽不可掬。聽之何晚，歲晏秖幽獨。喟然一太息，中宵不能宿。顏生真難反，知之不遠復。余年四十九，貞悔今始卜。理車更遠遊，所戒在飜覆。非是怨秋風，嘉穀尚未熟。（《草廬文集》卷一）"
  },
  {
    "type": "poet_entry",
    "poet_name": "金基洙",
    "poet_background": "金基洙（1818-1873），字致遠，號柏後。今存《柏後集》。",
    "poems": "《次李白紫極宮詩以自警》：鬱鬱澗畔松，猗猗園裏竹。蘪蕪在空谷，採採盈一匊。所思在高人，處世懷寶獨。魚目見之笑，往往垂頭宿。荏苒佳期晩，行當問太卜。人事有盈謙，天運迭往復。前哲戒躁進，高車易傾覆。食實豈無日，秋來正黃熟。（《柏後集》卷一）"
  },
  {
    "type": "poet_entry",
    "poet_name": "李震相",
    "poet_background": "李震相（1818-1886）字汝雷，號寒洲、汕嶠等。長於性理之學。今存《理學綜要》《春秋集傳》《寒洲集》等。",
    "poems": "《次紫極宮感秋詩丙寅》：摵摵霜隕蘀，蕭蕭風動竹。芳菲已衰歇，采采不盈掬。傷時可奈何，抱道憐孤獨。靜對古人書，千載如隔宿。已分君平棄，不待詹尹卜。但願長生世，得見皓天復。四十九年事，曾是一手覆。那知菽粟貴，不如荑稗熟。（《寒洲集》卷一）"
  },
  {
    "type": "poet_entry",
    "poet_name": "徐贊奎",
    "poet_background": "徐贊奎（1825-1905），號臨齋。憲宗十二年（1846）文科及第。今存《臨齋集》。",
    "poems": "《正五次李白紫極宮詩寄示疊步以呈》：寤寐思前修，聲光青汗竹。中谷猗蘭杜，採採未盈掬。西方有美人，怊悵餘懷獨。明月滿空庭，那堪敦彼宿。上下千萬世，此身難再卜。徘徊歲將暮，佳期逝不復。請觀碁一局，局勢多翻覆。著著無一錯，然後局手熟。東陂蝸一屋，清風數竿竹。飢渴非所憂，餐松寒泉掬。有生分有定，貧賤豈余獨。回看千古雄，青山秋草宿。萬事只聽天，不須筮與卜。良友寄良箴，薇盥圭三復。生憎今世人，雲雨手翻覆。同君共趍道，車輕路亦熟。（《臨齋集》卷一）"
  },
  {
    "type": "poet_entry",
    "poet_name": "黃蘭善",
    "poet_background": "黃蘭善（1825—1908），字同輔，號是廬。今存《是廬集》。",
    "poems": "《敬次立齋先生畫帖十詠》其九：把酒秋江發浩歌，空攀明月手中多。傍人莫道虚光捉，好是騎鯨上玉河。右李白捉月。（《是廬集》卷一）"
  },
  {
    "type": "poet_entry",
    "poet_name": "卞榮奎",
    "poet_background": "卞榮奎（1826—1904），字士應。今存《曉山集》。",
    "poems": "《登金陵鳳凰臺用李白韻》：鳳凰不復此臺遊，山自空濛水自流。遺都遠口甘文國，古寺深深直指邱。青天欲盡因開野，白鷺將飛卻下洲。如蜜甘泉香味酒，臨風獨酌轉生愁。（《曉山集》卷一）"
  },
  {
    "type": "poet_entry",
    "poet_name": "金興洛",
    "poet_background": "金興洛（1827-1899），字繼孟，號西山、病翁。今存《西山集》。",
    "poems": "《次李白紫極宮感秋韻二首》：茲歲已雲暮，秋聲在寒竹。卷書忽不樂，感淚盈我掬。夙昔不知量，嘐嘐千古獨。病懶苦不諧，枵然愧老宿。升沈知有定，何用君平卜。已墜難再拾，旣往不可復。尙有彝衷好，不關世飜覆。開徑望諸益，磋切不厭熟。\n嗟哉武公賢，猗猗淇上竹。三復有遺音，至意今可掬。進學在致知，自修貴謹獨。行解兩求盡，至善是歸宿。俛焉死乃已，遲速固難卜。而余涉學淺，暮途尙迷復。發憤策衰懶，在手一反覆。願言勤切劘，生澀期純熟。（《西山集》卷一）"
  },
  {
    "type": "poet_entry",
    "poet_name": "鄭海弼",
    "poet_background": "鄭海弼（1831-1887），籍貫延日，字景箕，號照庵。歷任繕工監監役。一生勤勉謹慎，今存《照庵集》。",
    "poems": "《淵淵齋次李白紫極韻見寄故和而却寄並序二首》：昔谷雲金公嘗爲此詩屬數三，諸賢共和，尤翁在蓬山謫所，亦和二篇以送文谷，並及農巖先生，使之續次，實一代盛事也。今年春淵淵齋宋公自以四十九歲，適符李白述此之年，次其韻以志感，又要聯和，故茲忘拙搆呈二首。\n我生樂田居，境邃繞木竹。春晚芳菲歇，采采不盈掬。欲寄同心子，碧山冥棲獨。惓惓兩綢繆，弱齡托契宿。端嘿玩時變，燭理若龜卜。榛蕪奈塞路，念陽道復。大義麟經在，精深要反覆。願言加努力，相與講明熟。\n猗歟淵淵翁，盛德比簀竹。睟盎達面背，怡然喜可掬。積蘊莫由施，詎妨善身獨。介石確不拔，猿鶴盟已宿。年臻揲策數，蘧工此可卜。感慨發爲章，寄我讀三復。勤勤修攘意，恫纏明社復。天運沒奈何，嘿嘿坐視熟。（《照庵集》卷一）"
  },
  {
    "type": "poet_entry",
    "poet_name": "金綺秀",
    "poet_background": "金綺秀（1831-1894），字季芝，號蒼山。今存《日東記遊》。",
    "poems": "《又和淺田》：驪欹聲共漏聲寒，別恨離愁惱去鞍。李杜之文雁鵲術，此生只可夢團圝。又和淺田：臨行又有別詩，詩闕，蓋其人精於景岳之術。（《日東記遊》卷四）"
  },
  {
    "type": "poet_entry",
    "poet_name": "韓章錫",
    "poet_background": "韓章錫（1832–1894），字稚綏，號經香，晩號眉山。謚號孝文，後改爲文簡。高宗八年（1872）文科及第。歷任弘文館副修撰、司諫院獻納、兵曹正郞西學敎授、成均館大司成、吏曹參判、禮曹判書等職。今存《眉山集》。",
    "poems": "《和呈太守》：朱盝苔文碧草芊，溪山如畫對悠然。俗淳豈獨因居地，政簡終敎自任天。太守讀書禽百囀，功曹灌圃柳三眠。郡齋遊客還多事，日日高吟李白篇。（《眉山集》卷一）\n《玉垂趙丈冕鎬寄詩盈篋病未能仰酬一篇今當遠別後會杳然臨發口呼七言七韻奉呈》：玉垂丈人金石姿，九耋揮毫日賦詩。神韻動處真襟曠，青蓮赤松從可期。少年胸中無一字，可報惠我千瓊枝。先生已老孺子病，歲暮那堪遠別離。但願百年壽無疆，浮生會合自有時。驪駒在門鴿奴飛，梧葉鳴雨漲秋池。（《眉山集》卷二）"
  },
  {
    "type": "poet_entry",
    "poet_name": "金允植",
    "poet_background": "金允植（1835-1922），字洵卿，號云養。高宗十一年（1874）文科及第。歷任大提學、中樞院議長、大匡輔國崇祿大夫等職。今存《云養集》等。",
    "poems": "《古今詩鈔序丙寅》：夫詩出乎性情，非假借摸倣而能工者也。雖然，好自用而不知師古，貴率爾而無刻意深求之功，則無以達乎性情之旨。譬猶人之性皆善矣，然必學堯、舜之道，困以復之，然後爲聖人賢人。堯、舜之道，必資周、孔之訓而明之；周、孔之訓，又必待程、朱諸賢爲之銓釋，發其蘊奧而大闡之。然又不能不求諸吾東先儒之緖言，而又不若親炙於當時之賢經師，親切觀感，以正其門路，然後博而能約，率性而不悖。苟恃性之本善，而徑情直行，不加問學之功，卒不免於鄕願而止耳。近世操觚之士，服習程文，薄視詩道，於古詩人僅能知李、杜之名，自王、韋以下，便置不問，以爲性之所出，無假琢鍊，信心下筆，不恥俚陋，一代風雅，於是委地。異日聖主巡方，命太師陳風以觀之，將何所采納焉？周君采瀅旣舉進士，乃西遊漢師，恣覽墳籍，益博其所不逮，恥詩道之不競於古，乃手錄古今詩篇，上自唐、虞，下逮明、清，靡不掇其菁英，搴其蕭稂，合爲若干卷。旣而將南還，徵序於余曰：東國聲詩之見稱於華人久矣，三百年間，寥寥無繼響者，豈少澹雲微雨二句而然哉？職由於俗習苟且，不資博學，病難而趨易，忽近而不詳，且鄕塾無可攷之書，雖欲願見，亦莫由得也。今吾所錄，非敢寓刪削之權，苟存其年代，俾觀者少費旬日，得以盡究乎古今詩家之源委，庶牖其前日局隘之見，其幸也夫！余謂詩之源出於六經，其觀群多識之功，爲學問之所不可遺者，故取困知復性之說，以弁其卷首。（《云養集》卷九）\n《藥師庵重建記》：瑞石山中舊有一小庵，名藥師，不知何時所創，而今惟破屋數間，無人過問。鶴傘禪師少好遊方，名山古刹，足跡殆遍。旣而疲於津梁，思得僻靜休息之所，宴坐修道，見藥師庵遺墟，欣然有契於心，曰：此可以終老。遂卓錫焉。郡中紳士及遠近檀越慕師之風者，爭相施捨，助其建築之費。於是拚除瓦礫，重整基礎，甍棟翬革，鍾磐悠揚，依然是一區寶坊也。庵工旣訖，師要余爲文記之，傳爲山中故實。余曰：昔在庚申秋，余嘗遊瑞石，登其巔，高吟李白落鴈峰詩，以爲山中之觀，盡於此矣，猶未知藥師庵之在何處。今於六十年之後，始聞其名，而又爲吾師所占。夫物之顯晦，地之遇不遇，各有其時，從此庵之名，將聞於一邦，豈非地以人顯耶？至若庵中之景，吾不能詳言，然三皇峰之蕭灑清曠，立石廣石之精英峭拔，至今森然在目，不能忘也。庵在其間，必攬衆美而擅一山之勝矣。吾今作記，草堂之靈，庶不以生客而麾之也。（《云養集續集》卷三）"
  },
  {
    "type": "poet_entry",
    "poet_name": "宋秉璿",
    "poet_background": "宋秉璿（1836-1905），字華玉，號淵齋、東方一士。謚號文忠。歷任經筵官、侍講院諮議、司憲府持平、成均館祭酒等職。今存《淵齋集》。",
    "poems": "《次李青蓮紫極宮韻》：太白年四十九作此詩，其後蘇、黃及諸老先生亦皆效之。今余賤齒，適與相値，故敢忘僭猥，謹次述懷。\n恭惟古聖訓，煌煌載編竹。利義判陰陽，擇之乃可掬。諸夏久陸沉，左海衣冠獨。我生詩禮門，昏懵無歸宿。四十九年非，知改誠難卜。戰兢如臨淵，願學顔克復。况且遭不辰，世路多翻覆。守志無忝先，惟在講理熟。（《淵齋集》卷二）"
  },
  {
    "type": "poet_entry",
    "poet_name": "許薰",
    "poet_background": "許薰（1836-1907），字舜歌，號舫山。今存《舫山集》。",
    "poems": "《金烏山次李白紫極宮感秋韻》：李白四十九作紫極宮詩，前人多效之，余年亦及此，學無所成，徒有齒髮晼晩之感，遂步其韻以遣懷。\n萬籟流空裏，蕭蕭若鳴竹。崖菊吐新英，采采盈我掬。峻壁謁青霄，淑氣茲山獨。不妨衣裳冷，借此雲房宿。夙想在煙霞，便欲幽居卜。愛之不能舍，筇鞋往而復。俯視人間世，雲雨多翻覆。何如棲物外，滿園芋栗熟。（《舫山集》卷三）"
  },
  {
    "type": "poet_entry",
    "poet_name": "都右龍",
    "poet_background": "都右龍（1838-1906），字云五，號一悔。今存《一悔軒集》。",
    "poems": "《與客論詩》：夫士之爲詩也，猶匠之爲屋也。今有人營屋於斯，則必使工師謀度之矣。工師當是寄，必先審其材之大小長短方圓曲直，曰：此可以爲棟樑，此可以爲楹桷，此可以爲枓栱棁，此可以爲欂櫨欀。至其椳臬店楔楶㮰橕檼椽楣欄檻等材，預定胸中之間，架默運心上之籌策，乃敢左引右杖而中處曰：斧者斧，斤者斤，斫者斫。於是自斧而斤，自斤而刀鋸，自刀鋸而繩尺，自繩尺而鑢錫，自鑢錫而雕刻，曲盡其美，必使心目間無纖毫未盡，然後乃拓址列植礎豎柱上樑，使其方圓曲直大小長短毫髮不差，若合符節，窗戶牆壁杇鏝潤色等物一遵是規而畢舉焉。蓋其手眼高不伐其能，本質美華采自見，有如一錠良金出自風爐上不得加煉者也，此則一國之甲第也，天下之良工也。噫，物之不齊，物之情也，天下之屋惡能盡美，如是其爲屋者，或斧斫而不及斤斸，或斧斤而不及繩尺，或斧斤繩尺而不及於鑢錫雕刻，或鑢錫雕刻而其規模之迂拙、制度之樸陋無可觀者。雖或有規模制度之可觀，而其杇鏝潤色等有不得其中正之體、自然之華，是可謂屋之美、工之能乎？今之爲詩者，有以庸手營華屋者，以能手構陋屋者；或眼高手卑而有構得矮屋者，或志大言誇而有不成一間者；或才不逮而有毀人之屋者，或力不及而有羨人之屋者；或見他規模制度之具備壯麗而有切欲效得者，或全昧夾尺繩墨之法度面勢而有臆爲意度者，此所以詩家之有千門萬戶而欲各自爲都料也。是以語法凡惡，韻致鄙俚，有貫休、亞棲之變，又有八股、西昆、近體、澀體之類，皆不得其正者也。噫，詩者，志之所之也，在心爲志，發言爲詩，必以聲律爲根基，物象爲棟樑，意格爲閫奧，影響爲屏幛。以屈宋爲衙，元白爲閽，李杜爲家，主以漢魏之平淡，濂、閩之典雅，修妝而潤色之，則方可爲大方家，而能使諸子有升堂入室之漸矣，豈不壯哉？予直一詩家之拙構耳，欲因以廣其門戶也。（《一悔軒集》卷四）"
  },
  {
    "type": "poet_entry",
    "poet_name": "李定稷",
    "poet_background": "李定稷（1841-1910），字馨五，號石亭。今存《石亭集》。",
    "poems": "《詩學證解序》：天下之言詩宗李杜，李杜詩中之語人知之，人所不知二公之詩無有焉。推是也，二公之詩去人若不甚遠矣，然而人竟莫之及，此其故何哉？蓋亦不肯學其所學也。今之言者曰：李杜之詩出諸天，非人之力之所能及也。夫使人性之得於天，而詩便可以宗天下，二公可不讀書矣。李公嘗讀書未成，至欲棄去；又嘗擬古，以不滿意焚之。杜公其自道之詩曰：“讀書破萬卷。”其曉人也曰：“轉益多師是汝師。”然則二公皆由苦學而得之矣。惟其天性之過人，是以得之稍易；惟其苦學之過人，是以得之甚真。余斷以爲；二公之思之迥絕，其出于天者；筆之無不如志，即出於學也。人不肯力追其過人之學，輒志奪於過人之性。夫賦性豐嗇，固命之不同，爲學之疏密，豈亦天爲之邪？二公之詩誠不可及，蓋高矣，遠矣，而未始不自卑且邇焉。夫高遠者非言之所能喻，其卑且邇者則可得以指陳矣。字句章篇，詩之形也；詞氣義興，詩之神也。形神足，而詩備矣。神之足，由乎天；形之足，在於學。今之爲詩者不求之形，而遽求之神，見其足乎形者，疑其神之不寓，欲神矣而形不具焉。嗚呼，豈有形不具而神存者乎？余於是竊甚病之，此詩學之有解也，人之情非出自古者將不信焉，此解之必於證也。自初唐五七言律絕，至於晚唐，其詩足爲人矜式者，或節取之，或全舉之。分爲四部，曰字法，曰句法，曰章法，曰篇法，共若干言。凡此四者，皆詩之形之可指者也。神而叨之在乎人之天，余不能言也。有難之者曰：“子將述李杜之學，奚及晚唐爲也？”余應之曰：“李公之詩期於騷，而自鮑謝入；杜公之詩期於風雅，而不薄王、楊、盧、駱。夫知晚唐斯能學李杜也。”或又曰：“奚遺夫古詩也？”曰：“非敢遺之，從俗尚焉已矣。雖然，由律絕而溯之古詩，亦可以知矣。”時癸卯九月下澣，書於白石山之好書室。（《石亭集》卷四）\n《海鶴詩文集序》（節錄）余旣敍伯曾之文，復讀其詩，歎曰：甚矣！人之才性之難周也。伯曾於文，古之人爾，非今之人也，余所心服者。而詩則不然，乃爲風氣所束乎？夫詩之五言始於蘇李，而蘇李未嘗以文盛；盛於建安，而建安諸子未足以文稱。下此而二陸、三謝、左、潘、顏、鮑之輩，皆長於詩賦而不能爲古文。李白之五七言歌行，神解也；杜甫之七言律，集大成也。其於文也，李僅綴辭，杜復不成語。惟柳子厚其文與韓退之分庭，而詩復抗衡古人，退之則負雄閗險，形色外露。若宋人之詩，文也；元人之詩，詞也；清人之詩，稗家語也。子瞻之豪於文，而詩未必豪；於麟之狀於詩，而文未必狀。詒上之詩，鏗鏘如也，而文乃厭厭不振。甚矣！文與詩之難兼也。歷千餘載而絕無僅有，余何能以詩復望於伯曾乎？（載李沂《海鶴集》）"
  },
  {
    "type": "poet_entry",
    "poet_name": "田愚",
    "poet_background": "田愚(1841-1922)，字子明，號艮齋，又號秋潭、臼山。長於性理之學。今存《艮齋集》。",
    "poems": "《晩竹書社次李白紫極感秋韻》：堯舜山下邨，秋風動脩竹。居僻塵囂遠，踽涼疇與掬。群彥誤見訪，慰我抱羇獨。空疏媿無報，桑下但三宿。所言問何依，殆同君平卜。熊魚亦早辨，聖訓宜反復。此志誓無改，山沒滄江覆。路脈料如此，孶孶會當熟。（《艮齋集》卷十七）"
  },
  {
    "type": "poet_entry",
    "poet_name": "柳必永",
    "poet_background": "柳必永（1841—1924），字景達，號西坡。今存《西坡集》。",
    "poems": "《次李白紫極宮感秋韻并小序》：己丑元朝曉起獨坐，忽念年光已紫極，亟取元韻，讀之欲步韻，寫懷以破愁寂，竟因循未就，忽忽值除夕，正如趁限忙迫，更難容遲待也，乃呼燭構成。元朝亟讀，何其銳也，除夕始就，又何鈍也，百事之媮墮，如此宜乎？志業之日，退而有窮廬，槁落之感也。世或有同我懷者，覽此必當增喟爾。\n少日顔笑發，逸氣淩霜竹。落落窮宙事，包括可盈匊。千載欲尚友，不患窮居獨。朝從七者遊，暮投進之宿。居然四十九，晚計違初卜。伯玉知非語，今日堪圭復。但恨身衰暮，何關世翻覆。那由牽補去，新工老更熟。\n丌前元會莫，壁上虞夏竹。緬仰千載人，其心尚可匊。希賢慕古志，嘐嘐非我獨。如何老未得，泛駕靡歸宿。義文三百策，休吝明可卜。乾惕胡不早，頻復終迷復。年光任旋轉，人寧多往覆。勉哉尚寡過，燭理到得熟。（《西坡先生文集》卷二）"
  },
  {
    "type": "poet_entry",
    "poet_name": "李晩燾",
    "poet_background": "李晩燾（1842-1910），字觀必、寬必，號響山、直齋。歷任成均館典籍、兵曹佐郎、司諫院正言、弘文館副修撰兼南學教授、通政大夫承政院同副承旨等職。今存《響山集》。",
    "poems": "《次寄金愚坡鎮麟》：山林獨往是真英，韜晦平生不欲名。收來博士春秋學，鼓出純臣李杜聲。老木深仁當道立，秋雲餘意近天行。休言並世無雷煥，光焰會看發古城。（《響山集》卷一）\n《和老杜瘦馬行哭送姜伯受𣶶專道往年冬哭我玄坡大兄悲無所寄遠入新城石浦之間經旬而返時則君絡我馬頭致意繾綣今絡猶在手而君不可復見矣故作此歌以侑之》：歲寒齋下草樹傷，爾絡我馬縶之塲。遂與乃翁登太白，千峰萬壑共高驤。我馬瘦骨在泥阪，爾馬胡爲蹶道旁。沁水滔滔風遠向，雪城秋月踏曉霜。自是真種汗血駒，可憐塩車一脊將。食之不充鳴不通，駑駘反鄙嘲玄黃。胡然伯樂顧後時，慘惔悲風沙苑防。尙有季春騰遊生，骨骼硉矹眼電光。視彼三千雲錦匹，箭雨方下受痍瘡。乃翁亦是古塞翁，一聽我歌皷缶長。（《響山集》卷一）\n《岌齋記》：岌齋，余友徐汝衡之號，號之者即余也。余興人，每思興爲樂土，若復問舍於小白三洞之下，當以岌自署，而惟其朝市眷戀，仇池夢罷，舉其所欲自署者，許夫汝衡，視白鶴、卓錫之爭爲何如也。蓋岌山，興古號也，興負小白山，或是小白之一名耶？字義小山不及大山曰岌。小白儘高矣，猶不及太白，謂之岌，不亦宜乎？反之吾人，聖人太白也，賢人小白也，吾與汝衡衆人也，即一拳石之不若，敢以自附於小白，誠愚矣。然汝衡之來京師也，未見同流和光於紛華波蕩之塲，從我於避馬寂寞之洞，商量文字之役，固已奇矣。一朝脫去孟門之險，追述采薇之舊闋，蓋其勇奮之志，我且十駟不及，而崢嶸焉岌山於眉宇也，幽深焉岌山於胸襟也。余歸岌齋於汝衡，非虛矣。書曰：爲山九仞，功虧一簣。傳曰：平地而方覆一簣，其進吾往也。汝衡其更勉之哉！（《響山集》卷十）\n《答李進叔錫先○戊戌》：疇昔賁顧，以伏深隩，未得出接清眄，恒切自訟。令季今又奉書重辱，何千里脩程，視若跬步，而常韡之疊暎於春復秋也。仍審靜履沖廸，無聞之云，恐是過於退巽，而亦所以爲交修互勉之道。然及時牽補，自有其方，豈徒爲悲歎一上而已耶！燾投身丘隴，惟願速死，竟移禍於來頭可仗之次。兒俯仰穹隤，此何人斯，雖欲强抑以免吾過，終是表裏不相應。自欺欺人，本非不足，而尤於此焉甚矣。長兒又病腳，就療海上賓朋應接，癃醜之身，實多難堪之歎，柰何！季公對評鄙槁，節節是當，眼目儘精。又與諸秀抽讀子集，語到先輩徽跡，如決江河，隔牕以聽，心甚歎尙。當儒運不競，幸得臨防之賢於文獻之家，惟益篤博約之業，以就遠大之域，是所企望。無悶集詩詞豪壯，有青蓮氣味，惜其收拾之不多，門戶之不具也。（《響山集別集》卷二）"
  },
  {
    "type": "poet_entry",
    "poet_name": "李正模",
    "poet_background": "李正模（1846—1875），字聖養，號紫東，19世紀中期朝鮮著名性理學家，拜入寒洲李震相門下，後世稱其爲寒洲學派“洲門八賢”之一。今存《紫東集》。",
    "poems": "《暮春遊鳳凰臺次李白韻》：吾行春晚去年遊，簫譜嵇琴俯俗流。造物妍妝勞僻地，如來往刼吊荒邱。殘花洞壑仍微雨，臨水衣冠已夕洲。千仞鳳凰期汗漫，裁詩不用餞春愁。（《紫東集》卷一）"
  },
  {
    "type": "poet_entry",
    "poet_name": "郭鍾錫",
    "poet_background": "郭鍾錫（1846-1919)，號俛宇。朝鮮王朝末期大儒,與田愚齊名。今存《俛宇集》。",
    "poems": "《蓮臺寺用慎齋所次李白送楊山人歸天台韻》：晝景極瑰詭，夜景尤怳惚。悄坐蓮臺雲，莞對蓮峰月。萬累一時空，人寰邈楚越。翩然欲高舉，腋下清風發。（《俛宇集》卷三）\n《酬姜公溥用李白紫極宮韻見寄》：梅馨清媲蘭，梅韻貞逾竹。疏疏仙伴影，皎皎珠盈匊。群華媚春暉，不記人間獨。獨有江南傖，托契羅浮宿。癯容酷相憐，幽居幸已卜。狂風漫卷送，忽忽江南復。馨韻尙遠吹，寄情聊反覆。相思憑一夢，筬下路徑熟。（《俛宇集》卷六）\n《與朴晩醒》：前承下覆，不我卑鄙。滿紙亹亹，辭旨鄭重。盥露圭復，感愧且悚。默會至意，敢不鐫佩。若因此而益懋擬議，亟被點化，則其爲小人之幸。孰加於是，伏惟垂念。夫文者，貫道之器也，文與道顧豈二致哉？苟不貫道，文爲虛器，非道貳文，人之二之也。愚所謂名也者，豈苟欲是文與道之判作二物爲哉？固欲其滾做一團，合於大同，無縫罅界隙之間可容髮也。且上而九經四子，下而周、張、程、朱之書，其文與道固不可以曰一曰二於其間。至若莊、荀、班、馬、潘、陸、沈、宋、李、杜、蘇、黃，赫赫爲一代之冠冕，藉藉爲百世之膾炙者，果皆能理順辭達成文章，而其文果與道爲一者耶？程子曰：理與心一，而人不能會之爲一。愚亦曰：道與文一，而人不能會之爲一。當今之患，其不在是乎？彼爲庸瑣雕摘之工者，固不足言，其以龍驤虎步，顯揚於一時者，往往務爲驚人之論，而鮮有以日用事物會之於範圍之內者，此朱子所謂“詞章愈麗，議論愈高，而其德業事功之實，愈無以逮乎古人者也，曷不惜哉！士儀之縷縷問難者，是非欲吹毫洗垢也，是非欲出機械露鋒鍔，爲家禮左袒也。吾黨之於此老，其景仰尊信之誠，豈以不及門有間乎？雖在千里之外，不無私淑之喜，則今日之呶呶起爭端，即吾豈敢！吾豈敢！奉讀下喻，駭汗如漿，主臣主臣。蓋緣僕之平日性氣乖突。凡看文字，雖聖人言語，必旁搜曲探，以求其疑，一有所疑，輒請質於人。胡叫亂喊，强聒不捨，必求其無疑，有若與人相鬨者然，此習甚不佳，若學問有素，豈其至此？若蒙軒下恕其愚僭而憐其發狂，開示至道而變化其氣質，則其爲小人之幸，孰加於是。伏惟垂念，第伏見下喻。有曰：儀文度數之末，與義理精微有間，愚意則似不然，古昔聖人之制儀文度數也，體認乎天理之本然，斟酌乎人義之當然，於斯而爲之品節等級之則即亦義理而已矣。非義理外，別有所謂儀文度數者也，夫儀文度數之於義理，正猶文之於道也。軒下由前而言則曰文與道本非二致，由後而言則曰儀文度數之末，與義理精微有間，於此而愚竊惑焉。未知軒下亦以爲如何？歲紀將遷，只祝餞迓納祉，用副愚誠。（《俛宇集》卷十四）"
  },
  {
    "type": "poet_entry",
    "poet_name": "金澤榮",
    "poet_background": "金澤榮（1850-1927），字於霖，號滄江，又號韶濩生、云山韶濩堂主人。純宗二年（1908）流亡至中國，後定居中國，有“朝鮮屈原”之稱。今存《韶濩堂集》。",
    "poems": "《寧齋學士兵曹直中詩讌分韻得葆字》：寧齋學士謫仙姿，手把芙蓉衣七寶。雄詞日繡蠻布囊，薄宦春冷瀛洲草。何曾騎馬傍人門，朅來西曹自卻掃。龍鞘柱頤冠虎鬚，氣吞熊羆陪羽葆。大農水衡盡空虛，奚暇詰戎謀障保。健兒菜色馬飢僵，對飧太息心如擣。因思十輩舊徒侶，遊天齊物投襟抱。卻飛折簡夜相招，盛說城西酒味好。長街聯袂鐘報遲，禁柳搖風月來早。長槍大劍亦何物，作詩不難一壓倒。燈前小校窺落筆，墨濺紅袍變成皂。蒼涼星斗垂精神，頃刻春風振枯槁。黃河可塞丹可成，最難挽者惟世道。先生獨且奈彼何，此會惟堪解煩惱。酒闌忽憶姜將作姜秋琴瑋，扁舟今夜泊何島。遙飛一盞向東南，幾時歸來賡此稿。（《韶濩堂集》卷二）\n《自白雲臺至道詵菴》：絶頂歸來似謫仙，驚魂收召欲參禪。山僧坐睡山花發，滿院蜂聲卓午天。（《韶濩堂集》卷二）\n《張季子詩錄序甲寅》：澤榮東韓之窾民也，何足以知張嗇菴先生。雖然，獲交先生三十年之中，爲邦運所迫，而來依於南通者十年矣。論說之與久，耳目之與邇，其一二所知，寧敢獨後於天下之士大夫也。則題其詩錄之卷首曰：古之所謂大人天民者，其氣也龐，其心也正，其志也大而憂，其發於文章也平而實，而其施於事業也，爲濟世安民，自皐陶、伊、傅以至韓琦、范仲淹諸人是已。其不及此者，其氣也峭，其心也偏，其志也小而蕩，其發於文章也奇而虛，而其施於事業也且不能濟其三族，自莊周、太史公以至李白、杜甫諸人是已。譬諸物，前之人猶布帛菽粟也，後之人猶奇花異卉也。人無奇花異卉，未始不可生，而無布帛菽粟，則可以生乎？然則之二人者之度量淺深可知，而天下古今之論人，可以此一言而蓋之矣乎？先生生有通才偉量，自其少爲秀才時，已能隱蓄天下之奇志。及夫中歲釋褐以來，見中國積萎，侮於列强，數上書當事大僚，陳政治利害得失之大要，卒不見採。乃絶斷進取，儔伍農商，遂資實業，私建學校，以瀹民智、育人才爲其標的。又推其餘力，以及於公益慈善之事者，不可勝數。於以日夜憧憧，形神俱瘁者十餘年。旣而中國之形變爲共和，則迫於天下之公議而出焉。方將開誠布公，剔神抉智，日施其畎畞之所素定者，雖其事業之所極，今不可預言，而其所以一心憂民，好行善事，直與范文正公符契，相合於千載之間，豈不盛哉！先生近屬門人束曰琯、李禎二君綜其著作，爲政事錄、敎育錄、實業錄、慈善錄、政治錄、雜文錄、詩錄七類。旣訖，二君請刊自詩錄，先生笑而從之。噫！今之中國，即自剝進復之會也，陰陽消長之危機，間不容髮，上下大小，方且皇皇汲汲，求其自治，則其於先生之文字，所願先睹以爲快者，必在於政事、慈善諸錄，而詩非其急也。然先生之文章，本自平實清剛，不涉虛蕩，而詩爲尤然。一讀可知其爲救世安民有德者之言，而不止爲風雅正宗而已。世之知慕先生者，請姑先讀是詩，而待諸錄之朝暮出也哉！（《韶濩堂集》卷三）\n《贈李司馬》：詩人古李杜，兩情如芝蘭。忘其極相異，結以極相懽。奈何後世士，就作優劣看。或抑藏九地，或抗升巑岏。問其所以然，目眯膈不寬。欲將風雅頌，强分屨與冠。李君年二十，青天乘鳳鸞。珠光驪海潤，劍氣牛躔寒。餘情轉橫激，寶瑟娛邯鄲。吐爲哀妍句，徐庾與作團。一朝把我詩，謂言不可刊。跛鼎詡周寶，弊衣驚漢官。余豈敢當此，子實非腐酸。硜硜去俗弊，浩浩趨遐觀。從茲千萬里，前道極有盤。更聞君近業，新學嚼熊丸。爲是陽九會，同胞遘艱難。何日文武火，鼎裏收金丹。賈誼登前席，月支繫歸鞍。近繼文忠相君爲李公鴻章從孫，遠笑拿破崙。萬人傳詩賦，一字絹一端。（《韶濩堂集》卷四）\n《古意和李白紫極宮韻當在九月二十日下》：夫何彼一人，天寒倚修竹。滿身紛佩纕，絶世不可掬。芳香辭有含，縹緲居常獨。忽然顧我笑，雲屏邀信宿。阿母親結褵，雙成獻涓卜。嘈嘈龍鳳樂，雲中交往復。安知天地間，悲歡有翻覆。寄語東方生，蟠桃莫窺熟。（《韶濩堂集補遺》卷一）\n龔定菴辨別李白詩偽作，定爲二百餘篇。未知二百篇者能刊傳否？李詩橫逸之中亦大靜真，而偽作狂淺之詩之亂之，足爲深痛。定菴真能作快事耳。（《韶濩堂雜言》）\n李五峰《龍灣》事“天下錯莫臨江水，廟算淒涼對夕暉”兩句，橫絕古今。雖李、杜亦當斂衽。又韓人《曉行》詩“霜如雨下鴈何去，月在天涯鷄不休”，當與李詩爭雄。而惜不知其誰所作也。（《韶濩堂雜言》）"
  },
  {
    "type": "poet_entry",
    "poet_name": "吳駿善",
    "poet_background": "吳駿善（1851—1931），字德行，世稱後石先生，朝鮮後期儒家學者。今存《後石遺稿》《義兵傳》等。",
    "poems": "《癸未除夜次李白紫極宮韻述懷》：堂樹忘憂萱，庭有生孫竹。覽物起余懷，流光若可掬。日月忽其除，今歲此夜獨。坐數平生愆，對燈未能宿。學業日以退，棄甘自卜。旣往知難追，來者尚可復。勉爾惜分陰，聖訓宜反覆。多少心內事，消卻春醪熟。（《後石遺稿》卷一）"
  },
  {
    "type": "poet_entry",
    "poet_name": "趙貞奎",
    "poet_background": "趙貞奎（1853—1920），字泰文，號西川。庚戌（1910）《日韓合併條約》簽訂後趙貞奎歸隱紫皋山。今存《西川集》。",
    "poems": "《茅山齋用李白贈韋南陵冰韻贈李泰規李根夫秉株》：李白詩如瀟湘月，韓子文章雲漢水。一派東走扶桑落，明月蕩漾三千里。茅山李友今韓子，仙女送君啼廣寒。廣寒宮殿六十秋，大荒鐘呂喧長安。長安女兒能歌舞，手折天葩翻似霧。茅山李友今李白，天驥逸氣騰章句。詩成歎息又歎息，大雅典謨伊誰言。暮讀漢唐朝虞夏，山龍烺烺兮冤笏。蹌蹌天之門一帝，三王不復作元氣。流行與誰論易曰，大人利相見，我且虎子風龍於雲。一風烈烈千山肅，一雲油油萬樹春。君獨胡爲乎山之幽，肯與妻兒調酸辛。昔韓潮州二千石，昔李清平錦袍人。一書天子能喜怒，一動公侯作風流。且有桓桓二相國，爲惜天才歌之謳。今君有時吟何處，邈矣江南黃鶴樓。今君有文題何處，大石尚緩淮西州。請余引取大河月，爲君一濯平生憂。（《西川集》卷一）"
  },
  {
    "type": "poet_entry",
    "poet_name": "禹孝卨",
    "poet_background": "禹孝卨（1854—1935），字孝源，號鹿峰。庚戌（1910）《日韓合併條約》簽訂後後隱於鹿峰山中。今存《鹿峰集》。",
    "poems": "《壬寅冬，余讀梅山洪先生遺稿，其詩集中小序云：“今年甲申，即余四十九歲也，誦李白紫極宮詞‘四十九年非，一往不可復’一句彌令人興感，遂步韻敍懷，仍呈沈仲賢，有長篇五首，盥誦累回尤切羮墻之慕。”噫，余之今年亦四十九，而默□旣往，無非非者冀收桑榆之效謹，次原韻足成數句，用備大衍七七之數，因以自警焉。》：粵昔齠髡齡，從事閱編竹。咀英不知味，采采徒盈掬。\n苦無蓬麻益，樗散托生獨。漁即味定覓，鸂飯向籚宿。芳鄰在處在，握槊嗟晚卜。天賦豈差殊，惟在克而復。昏衢迷咫尺，適值致顛覆。有誰喚之醒，大寐方成熟。勝冠學功令，弄墨操毫竹。妄求躁進想，青紫如可掬。雕蟲一小技，昂張自負獨。追風捕不得，與雲浮空宿。萬事分有定，何待蓍龜卜。匪才謾索遊，緬思愧明復。底意騖虛達，察已信可覆。莫辭玄灑淡，細斟味三熟。年立誌未立，瞻仰山南竹。灑落風㪅清，濃和露堪掬。竊聞君子道，審幾在慎獨。氣馬縱復橫，持守不經宿。習荒茅易塞，靈臺無地卜。跟腳如確定，詎難厥初復。萌孽牛山木，旦晝梏反覆。寒多曝日少，嘉種那得熟。貞操宜不惑，胡莫如松竹。細瑣蕭艾質，出入野人掬。感嘆窮廬下，孰憐此煢獨。年進業還退，簞空瓢不宿。成都下簾子，知足日賣卜。未克報春暉，蓼莪但三復。言念𠕀極恩，撫字勞鞠覆。半世甚事做，平生自知熟。光陰不我延，秋幾度窗竹。居然四十九，歷算笑一掬。有德必有鄰，陋念我獨。洞深鹿豕伴，簷靜煙霞宿。吾亦愛吾廬，歲寒幽居卜。塞兌又息影，從此絕往復。世路八崎嶇，雲翻而雨覆。駕言歸去晚，薇作酒應熱。（《鹿峰集》卷一）\n金某氏《海東詩話》\n《海東詩話》不分卷，金某氏撰。過錄《破閑集》《補閑集》《東人詩話》《秋江冷話》《谿谷漫筆》《芝峰類說》《於于野談》等詩話。\n歐陽永叔自矜曰：“吾《廬山高》今人不能作，太白自能之。《明妃後篇》，太白不能作，子美能之。前篇則子美亦不能作，我則能之。”此後之好事者見《廬山高》音節類太白，《明妃後篇》類子美，故妄爲之說。蘇洵有《上歐公書》云：“公之文非孟子、韓子之文，歐陽子之文。雖詩亦然。使李杜之詩如優孟扺掌談笑，便可謂真孫敖耶？”\n天地之於萬物也，使不得專其美。故角者去齒，翼則兩其足，名花無實，彩雲易散。至於人亦然。畀之以奇才茂藝，則革取功名不與。理則然矣。是以自孔孟荀楊，以至韓柳李杜，雖文章德譽足以聳動千古，而位不登於卿相矣。能以龍頭之高選得躡台衡者，實古人所謂“揚州鶴”也，豈可以多得哉。本朝以狀頭入相者十有八人。今崔洪胤、琴克義，相繼已到黃扉，而僕與金侍郎君綏並遊誥苑，其餘得列於清華亦十五人，何其盛也。今上即阼六年己巳，金公出守南州，諸公會於檜里以餞之，世謂之“龍頭會”，望之若登仙。僕作一篇記之：“龍飛位九五，下有群龍聚。吞吐明月珠，騰躍青雲路。旣登李膺門，當霈殷相雨。但貴華歆頭，腰尾奚足數。”詞語雖蕪拙，庶幾使後世皆得知本朝得人之盛，雖唐虞莫能及。\n李學士眉叟《春日江行》云：“碧岫巉巉攢筆刃，滄江杳杳漲松煙。暗雲陣陣成奇字，萬里青天一幅箋。”此詩遣義雖大，拘於類喻，言不得肆。如文順公《苦熱》云：“金烏自吐炎，呀喘反難翥。自此日行遲，留作煎人火。安得亘空扇，搖簸遍天下。”近於類喻，而言肆意大。崔學士孝著《和北朝滌暑亭》詩云：“青回山腹長江帶，翠插雲頭遠岫眉。”如此類喻，新近學詩者之體也。文順公《浦口村》云：“湖清巧印當心月，浦闊貪吞入口潮。”言吞言口，雖近於類喻，非新近輩所得道。凡作詩，莫善於借字爲喻。然老手用之，則語熟而意巧；新學用之，則語生而意疏。如梁待制《和獨樂》詩云：“霧篘山釀雨，風概谷量煙。”意巧而語不大生。閻東叟曰：“詩率意立成者，如李太白‘柳色黃金嫩，梨花白雪香’，婉麗精巧，略無留思苦求者。如潘公《古鏡》云：‘篆經千古澀，影瀉一堂寒。’此經思極慮最爲辛苦。”以此觀之，今世之爲警句者，殆未免辛苦之病也。然庸才欲率意立成，則其語俚雜。俚雜之捷，不如善琢之爲遲也。\n陳司諫澕：“雨餘庭院簇莓苔，人靜柴屝晝不開。碧砌落花深一寸，東風吹去又吹來。”砭者曰：“落花稱深一寸，似畔於理。”予曰：“趙退庵曰‘蒲色青青柳色陰，今年寒食去年心。醉來不記關河夢，路上飛花一膝深。’其曰一膝，則又深於一尺矣。况太白詩‘燕山雪花大如席’，又曰‘白髮三千丈’，蘇子瞻詩‘大繭如甕盎’，是不可以辭害意，但當意會爾。近得《甘露集》，乃宋僧詩也。其詩云‘綠楊深院春晝永，碧砌落花深一寸’，與陳句無一字異。古之人亦有是語矣。”\n詩當先氣節而後文藻，夏文莊公竦《試垣》詩：“殿上袞衣明日月，硯中旗影動龍蛇。縱橫禮樂三千字，獨對丹墀日未斜。”天下評者譏其自負。鄭狀元知常“三丁燭盡天將曉，八角章成桂已香。落月半庭人擾擾，不知誰是狀元郎”，大有文莊自負氣象。文莊功名富貴雖卓然一時，而立朝大節多有可議者，如鄭者又何足論哉？嘗見韋永貽《試罷》詩：“三條燭盡鍾初動，九轉丹成鼎未開。明月漸低人擾擾，不知誰是謫仙才。”鄭詩亦大蹈襲。\n古人作詩，無一句無來處。李政丞混《浮碧樓》詩：“永明寺中僧不見，永明寺前江自流。山空孤塔立庭際，人斷小舟橫渡頭。長天去鳥欲何向，大野東風吹不休。往事微茫問無處，淡煙斜月使人愁。”一句二句本李白“鳳凰臺上鳳凰遊，鳳去臺空江自流”，四句本韋蘇州“野渡無人舟自橫”，五六句本陳後山“度鳥欲何向，奔雲亦自閑”，七八句又本李白“總爲浮雲蔽白日，長安不見使人愁”，句句皆有來處，粧點自妙，格律自然森嚴。\n文章所尚隨時不同。古今詩人推李杜爲首，然宋初楊大年以杜爲村夫子，酷愛李長吉詩，時人效之。自歐蘇梅黃一出，盡變其體。然學黃者尤多，江西宗派是已。高麗文士專尚東坡，每及第榜出，則人曰：“三十三東坡出矣。”高元間，宋使求詩，學士權適贈詩曰：“蘇子文章海外聞，宋朝天子火其文。文章可使爲灰燼，千古芳名不可焚。”宋使嘆服。其尚東坡可知也已。\n太白《潯陽感秋》詩：“何處聞秋聲，翛翛北窗竹。”東坡《漱玉亭》詩：“高嵓下赤日，深谷來悲風。”能寫即境語。印學士邠《秋夜》詩：“草堂秋七月，桐雨夜三更。欹枕客無寐，隔窗蟲有聲。”其清新雅絕不讓二老。\n栗亭尹文貞公澤退居錦州，壽八十餘，寄黃檜嵓詩：“少年花下醉沉香，立進清平光焰長。潦倒如今看武庫，唯餘紫電與青霜。”語意穠贍雄麗。獨谷訪騎牛李文節公行不遇，有詩云：“德彝不見太平年，八十逢春更謝天。桃李滿城香雨過，謫仙何處酒家眠。”詞語豪宕俊逸。可想二老襟度。\n延祐間，一齋權侍中、益齋李侍中同登南州多景樓，益齋曰：“昔王荆公、郭功父同登鳳凰臺，次李白詩韻，功父詩名由是大播。今吾二人雖才非王郭，同遊勝地，不可無詩。”一齋欣然。各用古韻賦一偏。益齋詩：“楊子津南古潤州，幾番歡樂幾番憂。佞臣謀國魚貪餌，黠吏憂民鳥養羞。風鐸夜喧潮入浦，煙蓑暝立雨侵樓。中流擊楫非吾事，閑望無涯范蠡舟。”一齋詩：“北固登臨望潤州，一樽難洗古今愁。浪奔江勢猶含怒，國破山顔尚帶羞。淮海雲煙迷古壘，金焦鍾鼓殷岑樓。憑誰與問興亡事，唯有沙鷗近葉舟。”洪武年間，鄭圃隱入朝，又登多景樓，有詩：“欲展胸中氣浩然，須來甘露寺樓前。甕城畫角斜陽裏，瓜浦歸帆細雨邊。古鑊尚留梁日月，高臺直壓楚山川。登臨半日逢僧話，忘卻東韓路八千。”春亭卞先生嘗曰：“圃老豪邁峻壯橫放傑出氣象，概於是詩見之。”\n世傳鄭知常詩曰：“三丁燭盡天將曉，八角章成桂已香。落月滿庭人擾擾，不知誰是狀元郞。”余按三丁猶言三條。今奉常寺祭燭，以一柄爲一丁，以三柄爲三丁。八角即律賦以八韻爲押，作八角也。按《堯山堂外紀》曰：唐制，舉人試日旣暮，許燒燭三條。故韋承貽詩曰：“三條燭盡鐘初動，九轉丹成鼎未開。殘月漸低人擾擾，不知誰是謫仙才。”鄭作蓋用此也。\n余少喜古文，不肯業詩。以詞賦應監試，生來不作一首程式詩。嘗讀昌黎詩及《文選》諸詩，時作五言古體而已。歲戊申年，纔踰冠，友人金而好死，以詩哭之。權石洲見之大稱賞，以爲未可量。癸丑窮愁以後，始讀杜李二家及《唐音》，學爲歌行近體。初頗生澁，閱二三歲，乃得蹊逕。自是涉獵唐宋諸家，下逮皇明數三大家。至辛酉壬戌，有古律詩千餘篇，刪爲五百餘首，手寫之。自後十餘年，又得千首。圓暢則差勝，而鍊琢之功或不如舊。然常持五戒：毋尖巧，毋滯澁，毋剽竊，毋摸擬，毋使疑事僻語。時或應俗副急，贈行相挽，未免悔吝，旋即碎稿不留也。\n姜渾《東萊靜邊樓》詩曰“對馬青山孤鴈外，扶桑紅日霱雲端”，又“紫燕交飛風拂柳，青蛙亂叫雨昏山”，徐居正《蔚山東軒》詩曰“樓敵岳陽天下一，地隣蓬島海中三”，安琛《秋月軒》詩曰“搖波散作東坡百，對影真成太白三”，世稱佳句。\n鄭民秀，落拓士也。嘗遊朴淵瀑布，衣冠藍縷，負杖而至。有儒士多集，侮其爲人，謂曰：“汝能作詩乎？”民秀書曰：“飛流直下三千尺，疑是銀河落九天。”諸人相與冷笑。即尾之曰：“謫仙此句今方驗，未必廬山勝朴淵。”乃大驚，上座而敬之。\n劉希慶出於賤流，而疏雅好善，事母以至孝聞，自號市隱。其爲詩清絶，如“竹葉朝傾露，松梢夜掛星”，“石帶苔紋老，出含雨氣青”等句，爲人所稱。余嘗贈詩有曰：“惟追唐李杜，不學宋陳黃。雪屋琴書冷，梅窗笑語香。”乃紀實也。\n趙瑗妾李氏能屬文，有一村婦其夫以盜牛被囚，李氏書其狀尾曰“妾身非織女，郞豈是牽牛”，太守見而奇之，竟解放。按《堯山紀》，李白微時驅牛過縣令堂下，令妻怒責，白以詩謝曰“若非是織女，何得問牽牛”，令驚異之。又此句出《詩學大成》，而用之於盜牛爲可喜。\n車五山之亡也，柳西坰根爲挽詩一聯云“老莊馬史偏多讀，李杜韓詩最熟精”，此雖記實，而爲挽語則未盡。五山博洽多聞，平生所讀而熟者，不止於此等書矣。余亦爲挽詞，有曰“功名一世還無分，宇宙千年始有君”，又“延津劍去天收彩，圓嶠鼇亡地失靈”，又“詞林活氣三春盡，學海長波一夕乾”。西坰見之乃曰：“此句語足稱五山矣。”西坰蓋未嘗不知五山者也。\n柳參奉錫俊，余姊婿也。嘗薄遊湖西，遇李達於逆旅中。有所佩刀甚善，達欲之。柳曰：“聞子能詩。若即席賦詩，則當以相與。”達輒成一句曰：“愛劍同徐子，能詩愧杜陵。”乃大喜，不待詩成，遽脫贈之。次其韻曰：“論文逢李白，解劍學延陵。”其豪爽如此。\n知事叔父諱希得年八十，蒙恩升正二品，遂設宴以侈之。預宴者數十人，錦溪君東亮後至。諸公以晩到行酒罰，柳西坰根戲成一句曰：“便浮太白真多事，未至相如最少年。”滿座稱賞。時朴公年三十六，最少，故云。\n東湖設讀書堂，錄文學之士，賜暇讀書。參其選者必才望俱隆。李誠中出入其選，有才不足之稱。有一先生曰：“誠中有詩曰：‘紗窗近雪月，滅燭延清輝。珍重一樽酒，夜闌猶未歸。’詩如此不可不選。”以是得參其錄。“滅燭延清光”乃李白之句，四句中一句是古詩，誠中可謂“三句書堂”也。南省身將薦翰林，多異議。時柳潚爲弘文館副提學，謂翰林先生曰：“南生嘗有四韻詩，其四句曰：‘一萬二千峰上路，壬寅庚子年間行。風煙眼底至今色，笙鶴空中猶舊聲。’爲此者，獨不爲翰林乎？”以是參其選。省身可謂“四句翰林”也。\n子挺嘗不快李白、東坡及前朝李相國詩。李宗準仲鈞戲書其門曰“子挺拳歐太白”子挺“與東坡昧平生”六字。余問之曰：“相國東人，其文章固下矣。如青蓮居士，風雅以後一人而已。足下甘受仲鈞拳歐之筆，是以青蓮居士下東坡邪？”子挺笑而不答。\n得天地之正氣者人，一人身之主宰者心，一人心之宣泄於外者言，一人言之最精且清者詩。心正者詩正，心邪者詩邪。商周之頌，桑間之風是也。然太古之時，四岳之氣完，人物之性全。樵行而歌吟者爲《標枝》、《擊壤》之歌，守閨而詠言者爲《漢廣》、《摽梅》之詩。初不用功於詩，而詩自精全。自後人心訛漓，風氣不完。風變而騷怨，騷變而五言支離，五言變而律詩拘束。漢而魏，晉而唐，浸不如古矣。雖以太白、宗元爲唐之詩伯，而所以爲四言詩，所以爲平淮雅者，猶未免時習。視古之稚人婦子，亦且不逮遠矣。是故，士君子莫不於詩下功焉。如杜詩“讀書破萬卷，下筆如有神”，歐陽子從“三上”覓之。而晩唐之士積功夫或至二三十年，始與風雅彷彿者間或有之，夫豈偶然哉？"
  },
  {
    "type": "work_entry",
    "work_title": "金某氏《海東詩話》 ",
    "work_background":"《海東詩話》不分卷，金某氏撰。過錄《破閑集》《補閑集》《東人詩話》《秋江冷話》《谿谷漫筆》《芝峰類說》《於于野談》等詩話。",
    "poems": "歐陽永叔自矜曰：“吾《廬山高》今人不能作，太白自能之。《明妃後篇》，太白不能作，子美能之。前篇則子美亦不能作，我則能之。”此後之好事者見《廬山高》音節類太白，《明妃後篇》類子美，故妄爲之說。蘇洵有《上歐公書》云：“公之文非孟子、韓子之文，歐陽子之文。雖詩亦然。使李杜之詩如優孟扺掌談笑，便可謂真孫敖耶？”\n天地之於萬物也，使不得專其美。故角者去齒，翼則兩其足，名花無實，彩雲易散。至於人亦然。畀之以奇才茂藝，則革取功名不與。理則然矣。是以自孔孟荀楊，以至韓柳李杜，雖文章德譽足以聳動千古，而位不登於卿相矣。能以龍頭之高選得躡台衡者，實古人所謂“揚州鶴”也，豈可以多得哉。本朝以狀頭入相者十有八人。今崔洪胤、琴克義，相繼已到黃扉，而僕與金侍郎君綏並遊誥苑，其餘得列於清華亦十五人，何其盛也。今上即阼六年己巳，金公出守南州，諸公會於檜里以餞之，世謂之“龍頭會”，望之若登仙。僕作一篇記之：“龍飛位九五，下有群龍聚。吞吐明月珠，騰躍青雲路。旣登李膺門，當霈殷相雨。但貴華歆頭，腰尾奚足數。”詞語雖蕪拙，庶幾使後世皆得知本朝得人之盛，雖唐虞莫能及。\n李學士眉叟《春日江行》云：“碧岫巉巉攢筆刃，滄江杳杳漲松煙。暗雲陣陣成奇字，萬里青天一幅箋。”此詩遣義雖大，拘於類喻，言不得肆。如文順公《苦熱》云：“金烏自吐炎，呀喘反難翥。自此日行遲，留作煎人火。安得亘空扇，搖簸遍天下。”近於類喻，而言肆意大。崔學士孝著《和北朝滌暑亭》詩云：“青回山腹長江帶，翠插雲頭遠岫眉。”如此類喻，新近學詩者之體也。文順公《浦口村》云：“湖清巧印當心月，浦闊貪吞入口潮。”言吞言口，雖近於類喻，非新近輩所得道。凡作詩，莫善於借字爲喻。然老手用之，則語熟而意巧；新學用之，則語生而意疏。如梁待制《和獨樂》詩云：“霧篘山釀雨，風概谷量煙。”意巧而語不大生。閻東叟曰：“詩率意立成者，如李太白‘柳色黃金嫩，梨花白雪香’，婉麗精巧，略無留思苦求者。如潘公《古鏡》云：‘篆經千古澀，影瀉一堂寒。’此經思極慮最爲辛苦。”以此觀之，今世之爲警句者，殆未免辛苦之病也。然庸才欲率意立成，則其語俚雜。俚雜之捷，不如善琢之爲遲也。\n陳司諫澕：“雨餘庭院簇莓苔，人靜柴屝晝不開。碧砌落花深一寸，東風吹去又吹來。”砭者曰：“落花稱深一寸，似畔於理。”予曰：“趙退庵曰‘蒲色青青柳色陰，今年寒食去年心。醉來不記關河夢，路上飛花一膝深。’其曰一膝，則又深於一尺矣。况太白詩‘燕山雪花大如席’，又曰‘白髮三千丈’，蘇子瞻詩‘大繭如甕盎’，是不可以辭害意，但當意會爾。近得《甘露集》，乃宋僧詩也。其詩云‘綠楊深院春晝永，碧砌落花深一寸’，與陳句無一字異。古之人亦有是語矣。”\n詩當先氣節而後文藻，夏文莊公竦《試垣》詩：“殿上袞衣明日月，硯中旗影動龍蛇。縱橫禮樂三千字，獨對丹墀日未斜。”天下評者譏其自負。鄭狀元知常“三丁燭盡天將曉，八角章成桂已香。落月半庭人擾擾，不知誰是狀元郎”，大有文莊自負氣象。文莊功名富貴雖卓然一時，而立朝大節多有可議者，如鄭者又何足論哉？嘗見韋永貽《試罷》詩：“三條燭盡鍾初動，九轉丹成鼎未開。明月漸低人擾擾，不知誰是謫仙才。”鄭詩亦大蹈襲。\n古人作詩，無一句無來處。李政丞混《浮碧樓》詩：“永明寺中僧不見，永明寺前江自流。山空孤塔立庭際，人斷小舟橫渡頭。長天去鳥欲何向，大野東風吹不休。往事微茫問無處，淡煙斜月使人愁。”一句二句本李白“鳳凰臺上鳳凰遊，鳳去臺空江自流”，四句本韋蘇州“野渡無人舟自橫”，五六句本陳後山“度鳥欲何向，奔雲亦自閑”，七八句又本李白“總爲浮雲蔽白日，長安不見使人愁”，句句皆有來處，粧點自妙，格律自然森嚴。\n文章所尚隨時不同。古今詩人推李杜爲首，然宋初楊大年以杜爲村夫子，酷愛李長吉詩，時人效之。自歐蘇梅黃一出，盡變其體。然學黃者尤多，江西宗派是已。高麗文士專尚東坡，每及第榜出，則人曰：“三十三東坡出矣。”高元間，宋使求詩，學士權適贈詩曰：“蘇子文章海外聞，宋朝天子火其文。文章可使爲灰燼，千古芳名不可焚。”宋使嘆服。其尚東坡可知也已。\n太白《潯陽感秋》詩：“何處聞秋聲，翛翛北窗竹。”東坡《漱玉亭》詩：“高嵓下赤日，深谷來悲風。”能寫即境語。印學士邠《秋夜》詩：“草堂秋七月，桐雨夜三更。欹枕客無寐，隔窗蟲有聲。”其清新雅絕不讓二老。\n栗亭尹文貞公澤退居錦州，壽八十餘，寄黃檜嵓詩：“少年花下醉沉香，立進清平光焰長。潦倒如今看武庫，唯餘紫電與青霜。”語意穠贍雄麗。獨谷訪騎牛李文節公行不遇，有詩云：“德彝不見太平年，八十逢春更謝天。桃李滿城香雨過，謫仙何處酒家眠。”詞語豪宕俊逸。可想二老襟度。\n延祐間，一齋權侍中、益齋李侍中同登南州多景樓，益齋曰：“昔王荆公、郭功父同登鳳凰臺，次李白詩韻，功父詩名由是大播。今吾二人雖才非王郭，同遊勝地，不可無詩。”一齋欣然。各用古韻賦一偏。益齋詩：“楊子津南古潤州，幾番歡樂幾番憂。佞臣謀國魚貪餌，黠吏憂民鳥養羞。風鐸夜喧潮入浦，煙蓑暝立雨侵樓。中流擊楫非吾事，閑望無涯范蠡舟。”一齋詩：“北固登臨望潤州，一樽難洗古今愁。浪奔江勢猶含怒，國破山顔尚帶羞。淮海雲煙迷古壘，金焦鍾鼓殷岑樓。憑誰與問興亡事，唯有沙鷗近葉舟。”洪武年間，鄭圃隱入朝，又登多景樓，有詩：“欲展胸中氣浩然，須來甘露寺樓前。甕城畫角斜陽裏，瓜浦歸帆細雨邊。古鑊尚留梁日月，高臺直壓楚山川。登臨半日逢僧話，忘卻東韓路八千。”春亭卞先生嘗曰：“圃老豪邁峻壯橫放傑出氣象，概於是詩見之。”\n世傳鄭知常詩曰：“三丁燭盡天將曉，八角章成桂已香。落月滿庭人擾擾，不知誰是狀元郞。”余按三丁猶言三條。今奉常寺祭燭，以一柄爲一丁，以三柄爲三丁。八角即律賦以八韻爲押，作八角也。按《堯山堂外紀》曰：唐制，舉人試日旣暮，許燒燭三條。故韋承貽詩曰：“三條燭盡鐘初動，九轉丹成鼎未開。殘月漸低人擾擾，不知誰是謫仙才。”鄭作蓋用此也。\n余少喜古文，不肯業詩。以詞賦應監試，生來不作一首程式詩。嘗讀昌黎詩及《文選》諸詩，時作五言古體而已。歲戊申年，纔踰冠，友人金而好死，以詩哭之。權石洲見之大稱賞，以爲未可量。癸丑窮愁以後，始讀杜李二家及《唐音》，學爲歌行近體。初頗生澁，閱二三歲，乃得蹊逕。自是涉獵唐宋諸家，下逮皇明數三大家。至辛酉壬戌，有古律詩千餘篇，刪爲五百餘首，手寫之。自後十餘年，又得千首。圓暢則差勝，而鍊琢之功或不如舊。然常持五戒：毋尖巧，毋滯澁，毋剽竊，毋摸擬，毋使疑事僻語。時或應俗副急，贈行相挽，未免悔吝，旋即碎稿不留也。\n姜渾《東萊靜邊樓》詩曰“對馬青山孤鴈外，扶桑紅日霱雲端”，又“紫燕交飛風拂柳，青蛙亂叫雨昏山”，徐居正《蔚山東軒》詩曰“樓敵岳陽天下一，地隣蓬島海中三”，安琛《秋月軒》詩曰“搖波散作東坡百，對影真成太白三”，世稱佳句。\n鄭民秀，落拓士也。嘗遊朴淵瀑布，衣冠藍縷，負杖而至。有儒士多集，侮其爲人，謂曰：“汝能作詩乎？”民秀書曰：“飛流直下三千尺，疑是銀河落九天。”諸人相與冷笑。即尾之曰：“謫仙此句今方驗，未必廬山勝朴淵。”乃大驚，上座而敬之。\n劉希慶出於賤流，而疏雅好善，事母以至孝聞，自號市隱。其爲詩清絶，如“竹葉朝傾露，松梢夜掛星”，“石帶苔紋老，出含雨氣青”等句，爲人所稱。余嘗贈詩有曰：“惟追唐李杜，不學宋陳黃。雪屋琴書冷，梅窗笑語香。”乃紀實也。\n趙瑗妾李氏能屬文，有一村婦其夫以盜牛被囚，李氏書其狀尾曰“妾身非織女，郞豈是牽牛”，太守見而奇之，竟解放。按《堯山紀》，李白微時驅牛過縣令堂下，令妻怒責，白以詩謝曰“若非是織女，何得問牽牛”，令驚異之。又此句出《詩學大成》，而用之於盜牛爲可喜。\n車五山之亡也，柳西坰根爲挽詩一聯云“老莊馬史偏多讀，李杜韓詩最熟精”，此雖記實，而爲挽語則未盡。五山博洽多聞，平生所讀而熟者，不止於此等書矣。余亦爲挽詞，有曰“功名一世還無分，宇宙千年始有君”，又“延津劍去天收彩，圓嶠鼇亡地失靈”，又“詞林活氣三春盡，學海長波一夕乾”。西坰見之乃曰：“此句語足稱五山矣。”西坰蓋未嘗不知五山者也。\n柳參奉錫俊，余姊婿也。嘗薄遊湖西，遇李達於逆旅中。有所佩刀甚善，達欲之。柳曰：“聞子能詩。若即席賦詩，則當以相與。”達輒成一句曰：“愛劍同徐子，能詩愧杜陵。”乃大喜，不待詩成，遽脫贈之。次其韻曰：“論文逢李白，解劍學延陵。”其豪爽如此。\n知事叔父諱希得年八十，蒙恩升正二品，遂設宴以侈之。預宴者數十人，錦溪君東亮後至。諸公以晩到行酒罰，柳西坰根戲成一句曰：“便浮太白真多事，未至相如最少年。”滿座稱賞。時朴公年三十六，最少，故云。\n東湖設讀書堂，錄文學之士，賜暇讀書。參其選者必才望俱隆。李誠中出入其選，有才不足之稱。有一先生曰：“誠中有詩曰：‘紗窗近雪月，滅燭延清輝。珍重一樽酒，夜闌猶未歸。’詩如此不可不選。”以是得參其錄。“滅燭延清光”乃李白之句，四句中一句是古詩，誠中可謂“三句書堂”也。南省身將薦翰林，多異議。時柳潚爲弘文館副提學，謂翰林先生曰：“南生嘗有四韻詩，其四句曰：‘一萬二千峰上路，壬寅庚子年間行。風煙眼底至今色，笙鶴空中猶舊聲。’爲此者，獨不爲翰林乎？”以是參其選。省身可謂“四句翰林”也。\n子挺嘗不快李白、東坡及前朝李相國詩。李宗準仲鈞戲書其門曰“子挺拳歐太白”子挺“與東坡昧平生”六字。余問之曰：“相國東人，其文章固下矣。如青蓮居士，風雅以後一人而已。足下甘受仲鈞拳歐之筆，是以青蓮居士下東坡邪？”子挺笑而不答。\n得天地之正氣者人，一人身之主宰者心，一人心之宣泄於外者言，一人言之最精且清者詩。心正者詩正，心邪者詩邪。商周之頌，桑間之風是也。然太古之時，四岳之氣完，人物之性全。樵行而歌吟者爲《標枝》、《擊壤》之歌，守閨而詠言者爲《漢廣》、《摽梅》之詩。初不用功於詩，而詩自精全。自後人心訛漓，風氣不完。風變而騷怨，騷變而五言支離，五言變而律詩拘束。漢而魏，晉而唐，浸不如古矣。雖以太白、宗元爲唐之詩伯，而所以爲四言詩，所以爲平淮雅者，猶未免時習。視古之稚人婦子，亦且不逮遠矣。是故，士君子莫不於詩下功焉。如杜詩“讀書破萬卷，下筆如有神”，歐陽子從“三上”覓之。而晩唐之士積功夫或至二三十年，始與風雅彷彿者間或有之，夫豈偶然哉？"
  },
  {
    "type": "poet_entry",
    "poet_name": "黃玹",
    "poet_background": "黃玹（1855-1910），字雲卿，號梅泉。與姜瑋、李建昌、金澤榮並稱韓末四大文學家。1910年自殺殉國。今存《梅泉集》。",
    "poems": "《答李石亭書》：足下前後屢書，要僕共趨古作者之域，誼甚盛也。僕雖騃拙，不能有以仰副萬一，私心感鐫，庸有旣乎？然汔不能逐條仰答，一攄胸中之蘊，以各極其趣者，非敢自是己見，欲自外於爐鞴，誠以舌筆不相謀，無以罄達愚意耳。近拜二月中惠書，有若認僕以相競者，然命意措詞，隱然寓慊懟之氣，僕若受而無辨，則抑恐足下遂謂僕傲慢自高，不欲上下其論也。其見罪也，不亦綦重乎？是以不能不妄陳一二，足下其亦妄聽之。竊謂文章之學，最與風氣相關，截然有古今之界。今取歷代所推傑然者而考之，李、杜自李、杜，謂漢、魏則不可；韓、柳自韓、柳，謂遷、固則不可也。計李、杜、韓、柳之在當日，何嘗不取法於古而止，竟不過爲自家之詩若文，非天之降才爾殊也，風氣限之也。然此猶其小者耳。風雅之變而爲屈騷，而於正葩則遠矣；誓、誥之變而爲左氏，而於灝噩則淺矣。彼日星萬古者，猶此不出其所局之限，况後世戔戔者類乎？蓋世運推盪，人文嬗變，生於其時者，各因其所賦之才，而成一代之文，不必皆法古也。藉使有之，亦各不過因其才之所近，而得其彷彿，必不强其所不能，而剝皮搭影，甘爲人奴已也。楊子雲曰：“斷木爲棋，梡革爲鞠，莫不有法，况於文乎？”由此觀之，文以法論，蓋古矣。誰不謂然？但其徒法爲不可恃耳。所貴乎法者，操其規矩而運以巧也。今舉規矩而號於衆曰：此公輸之古法也。法則信矣，信其人之必公輸乎？然則不失公輸之古者，不在規矩而在於巧明矣。天下何嘗無規矩哉？北宋多大家，而以有法勝者莫如南豐，以無法勝者莫如東坡。然謂蘇非古文可乎？謂南豐勝於東坡可乎？蓋曾之才不逮蘇遠甚也。後之論者，於兩家取捨互不同。然今讀曾集未數板，而夢然引睡者有之。至於蘇文，則如入仙源洞天，猶恐其易竟，此何爲而然也？有明之文，若潛溪、遜志，至懷麓、陽明諸家，未嘗標榜法古，而各自名家。遜志稱學蘇，而其視李獻吉之“詩必杜甫，文必左馬”者，瞠乎後矣。然獻吉一生叫號隳突，不過爲優孟之誚。乃今之所謂法古者，並無獻吉之才，而但取古人之枯淡膚冗，已爲其人之所不屑者，奉作真諦正見，栩然自命曰：“吾所學者大家也”，不幾於累大家乎？非徒不能爲大家而已，求其爲小家之成而亦不可得。向使獻吉不杜甫，不左、馬，取法於近，縱其才而極焉，則何渠出潛溪諸家之下哉？然則法終可捨歟？曰：胡可捨也！惟不拘乎法而求以得其意，則其佳者自與法合，斯乃不法之法耳。古人文章，就其極高之作，有雄渾者，有奇崛者，有爾雅者，有濃麗者，有瘦勁者，有古拙者，有纖巧者，千彙萬狀，至不能究詰，而各自成家，寄在天壤，則仁者見之謂之仁，智者見之謂之智，於是乎强名之曰法。然彼作者之始，何嘗計慮創何法，欲後人之遵守乎？雖然，法旣成於人見，而其爲門者遂衆，不正則變，不陂則平，不巨則細，出乎彼則入乎此，吾雖欲離法獨行，終不免爲法所目。然則雖求所以解脫夫法者尙不可得，况甘爲所縛哉！法韓文者無如皇甫湜，而湜豈韓之入室乎？法杜詩者無如黃魯直，而黃豈杜之傳鉢乎？惟得其法外之意者，斯爲善學。故歐陽永叔不害爲今之韓愈，陸放翁不失爲後之杜甫，歷選古今，鏡其已然之跡，則其不可浮慕大家，株守舊法，不翅彰著矣。然所謂求其意者，亦頗謬悠。意也者，是無形象、無捉摸之物也，而乃曰吾求某人之意，誰復信之？惟其勿剿皮貌，挹其神髓，優遊自足，容與可觀，言之有情，嚼之有味，與古不倍者，斯爲近之。一集之內，不必其篇篇如此；一篇之中，不必其節節如此。興會所至，悟解忽詣，奮袖疾書，筆力濟之，即寂寥數行，真氣坌湧，足以爲自得之古。即有不古，或得傳之稍久，則自我作古，亦與榮矣。僕與足下神交且半世，識面亦久矣。每見足下論世則必曰大家，談藝則必曰古法，每一篇下筆，輒瞿然顧曰：“於古有否”？兢兢惴惴，不啻三尺之嚴。行之數十年，所著至十數卷，其精勤懇篤，蓋古人有所不若。若僕者，倀倀自行，性又懶廢，中年收拾，不過爲數冊，可謂萬萬不逮，而使世之號賞鑒者，均取以閱之。至大集，必不過曰：“此石亭也，非古也”。至拙稿，亦不過曰：“此梅泉也，非古也”。鳧鶴長短，容有天稟之已判，而其不能古則一也。足下畢生矻矻，所得有奢於僕者乎？徒自苦耳。且足下自料有古人之才否？使人人而皆可大家也，則古人已先之矣。蓋古人不徒才高，兼有高識，才所不及，不必强學，故烏黔鷺白，天機自放。李、杜傳，高、岑、王、孟亦傳；歐、蘇傳，二劉、三孔亦傳。夫文章蘄乎傳則已，何必大家哉？况又不可學而致者哉？今足下一則曰大家，二則曰古法，不知現在之爲李石亭，而搶頭頓足，必欲廣索千歲上下所不知何人之假面而力戴之，其亦可謂惑矣。僕嘗入松廣寺，上臨清閣，潭潭大廈也，歲久屋老，楹桷邪罅，岌然有欲倒之勢，不敢倚眺，踉蹡下梯，見隔溪有數間精廬，趨而入焉，乃西菴也。堂宇凈楚，花藥紛如，磬殘香消，清景逼人，遂卸裝引枕，齁齁達曙。足下而遇此地，其將曰臨清閣乎？抑西菴乎？足下已迫稀年，如可傳也，已著者不患不足，如猶未也，奚復嘔心搯腎，役役於躋攀分寸之苦耶？嘗聞善《易》者不言《易》，何不反而思之？僕近有一得吾東文苑，如谿澤諸公尙矣，有時從僻巷人家，見塵簏中亂稿，其著人蓋有不知何許者，而往往精絶可傳，有過於世俗所稱大家數者，輒灰心嘆嗟，以爲斯皆千秋自期者，而轉眼磨滅如此，况我乎？遂退然自阻，不敢復有所謂述作者，殆幾多年，其或不免呶呶作村婆語，則不過留連光景，應酬請託而已。如此而足下乃勖以古學，勤勤不置，無亦不恤夫失言也耶？或者大家之法自應如此耶？足下今老矣，一往强探力索，疲精敝神，恐有妨於頤養葆攝，故敢此覼縷道之。雖非古人之文，不可謂非古人之交道也，惟足下幸有以終敎之。（《梅泉集》卷六）\n《金衣公子傳》：金衣公子名鶯，其先不可詳，或曰出黃帝，得黃姓云。有栗留者，當少昊之世，爽鳩、祝鳩之屬，皆以樸訥致大官，而栗留獨巧言見斥，由是子孫相戒緘嘿，千餘年遂無聞。周武王克商，封黃帝後於薊，旣又以黃帝大功德，封薊不足以盡崇報，更求黃姓之裔曰麗黃者，國於黃，以其名褻也，改錫曰倉庚，甚器之，命攝春令之職。倉庚天資辯慧，善交際，又被天王寵命，於是卿大夫至閭巷男女，莫不交口譽之，播爲聲詩，太史采之，往往備樂歌。倉庚旣老，謂其子曰：吾暴興，且多洩天機，後殆微乎！不千餘年，不再興也。然有聖人者作，必有感於吾言。及孔子刪詩，三歎於綿蠻之篇，凡詩之引重倉庚者，皆見錄。先是楚滅黃，孔子又傷之，書諸策。然自是黃之族遂廢，散居維、楊間，降同匹庶矣。至唐天寶中，徙長安，改名曰鶯。從葉天師遊，通飛昇之術。時天子在位久，貴妃楊氏新寵，宴戲日不足。上嘗幸宜春苑，梨園諸部咸在，上顧李龜年曰：朕欲新聲，勿須汝伎，當奈何？龜年皇恐不敢對。適有操異音於苑中者，上凝聽之，良久曰：嘻！此天樂也。有如此聲而不吾進，何也？促召之。旣至，上遽曰：亟奏之。每一曲，輒撫膝稱善。遂命供奉李白寫其聲，白立進清平詞三章。上愈喜，命稍前侍，問：汝家世何人？對曰：賤臣黃鶯。因歷陳倉庚以來。上嘆曰：若門戶乃爾！武王名若祖，朕獨不能榮若耶？可賜號金衣公子，處之禁中。於是鶯一朝富貴耀天下，李龜年、黃幡綽等皆側目，而上愛之甚，故莫能間也。然鶯性畏熱，嘗辭曰：臣以薄伎備弄臣，陛下召之無不至，何必禁中哉？願自今聽臣出入。上從之，而謂其慎飭，益憐之。天寶末，天下有亂形，外議頗咎鶯柔佞導上。鶯懼，乞骸，哀鳴者屢。上憫然曰：是娛朕暮年者也，勳不可忘。其可柳州刺史、枝江公世襲，表朕至意。鶯遂退老封邑。未幾，有安史之亂。\n外史曰：方天寶之季，上志旣蠱，不可以立談回天。然上素英明，如得師曠、東方朔之徒，微諫譎諷，抵隙懇摯，則未必無悔悟之萌，鶯非其人乎？乃容悅謀身而止，惜哉！然韓休、張九齡死後，士大夫亦無人，於鶯何責焉？惟見幾而作，超然禍網之外，其智有足稱者矣。（《梅泉集續集》卷二）"
  },
  {
    "type": "poet_entry",
    "poet_name": "安肯來",
    "poet_background": "安肯來（1858—1929），初名瑀重，常用筆名宅重、往居、肯來。高宗十七年（1880）文科及第。歷任法官養成所教官等職。今存《東詩叢話》等",
    "poems": "鄭東溟字君平，登淩漢山城有詩曰：“山勢崚嶒地勢孤，眼前空闊九州無。樓看赤日東臨海，城到青天北備胡。共賀使君兼大將，何勞一卒敵千夫。鯨鯢寂寞波濤穩，朱雀門開醉酒徒。”一時稱爲健作，或問東溟曰：“子之詩於古，可方何人？”對曰：“李杜不可及，而高岑則不讓肩隨。”海翁常言：“東溟吐語常自怗怗，恐高岑起詞必不如此，且不用‘兼大將’三字。”（《東詩叢話》卷一）\n海翁曰：“諸家腔氣不無一時得處，若就篇論句，就句論字，鮮無指摘處。若畢老之詩，動輒洪亮，聽者不覺噤口。《題神勒寺》詩：‘上方鐘（一）動驪龍舞，萬竅風生鐵鳳翔’其遒傑足撼李杜之壘壁”。（《東詩叢話》卷一）\n漢樂府《空候引》有《公無渡河曲》：“公無渡河，公竟渡河。墮河而死，將奈公何？”注：“朝鮮津卒霍里子高之妻麗玉所作也。子高晨起刺船，有白首狂夫亂流而渡，其妻隨而止之，不及。遂沉河而死。其妻援空候而歌，歌甚悽愴，曲終亦投河而死，麗玉聞而傷之，乃引空候作是歌。”按其年代，似在新羅之初，當爲朝鮮歌曲之權輿。而其霍里氏名不近朝鮮人族，恐遼東津界之人也。唐李白亦作《公無河曲》：“有長鯨白齒若雪山，公乎公乎掛罥放其間”，李白詩可見得力於古樂府。（《東詩叢話》卷二）\n鄭芝潤幼名壽銅，號夏園，善文章，好滑稽，以門地未顯，不得超進時路。宰相不能賞才，以徘優待之，夏園亦徘優受之，儘是曼倩者流。常見其詩抄之《自序》，不拘記序文法，淋漓駢儷，極其放曠。序文內有如“影形相答，水今日而悠揚；哀樂關情，柳當年而憔悴”，又結辭“真形五岳，如面目之能求；去路三山，庶金丹之始熟”，其句語雖爲文范家所笑，然王子安題序亦不云云乎？李太白《上韓荆州書》曷嘗不謂之文乎？（《東詩叢話》卷二）\n又《贈人》詩：“過眼如雲事事新，狂歌獨立路歧塵。百年三萬六千日，四海東西南北人。宋玉怨騷悲落木，謫仙哀賦惜餘春。醉鄉倘有閒田地，乞與劉伶且卜隣。”又：“憂患秪應關已事，心懷尚欲爲誰寬？鬢毛颯颯生秋氣，風雨淒淒作晚寒。萬死可能辭爛醉，十年端悔做微官。遽然罷卻湖山夢，依舊塵埃自滿冠。”（《東詩叢話》卷三）\n漢樂府《巴東三峽歌》：“巴東三峽巫峽長，猿啼三聲淚添裳。”“啼”字原本作“鳴”。古樂府與詩律差異，故在詩律著‘啼’字方可。又“裳”字不如“衣”字，故後人有襲而用之。按此，樂府降自晉魏，不能及此，如唐之李白可以及此。（《東詩叢話》卷三）\n又閱吳夢今詩，有“金鶴山中杜宇啼”之句，一唱頻歎。旁人問道：“此句有甚佳處？”答曰：“余不知金鶴山在何處，這山準備了‘杜宇啼’三字起名也。”按明人詩話，吟人數十取唐人詩集，故缺幾字而改填之，如杜詩：“花重錦館城”缺其“錦館城”三字，隨意填之名終不若“錦館城”。又張志和詩：“青草湖邊月正圓，巴陵漁父棹歌連”改填“青草”“巴陵”字，終不若原字。又李青蓮詩：“日落長沙秋色遠”，改填“長沙”二字，終不若“長沙”。蓋地名之關於詩律如此。（《東詩叢話》卷四）"
  },
  {
    "type": "poet_entry",
    "poet_name": "朴時澍",
    "poet_background": "朴時澍（1856—1922），號默隱。甲午更張之後避亂於世，旁通諸子百家，而易學其家謨也。今存《黙隱遺稿》。",
    "poems": "《芝川金兄奎應以年四十九次李白紫極宮詩示余其辭氣之穩雅志意之精篤有足勸戒老伴風詠屢回不欲釋手而第念古人名作係年者不一而我東先輩之獨眷眷於此者蓋以退陶夫子之意實可法故也是以或年屆五十九而追次以再疊者亦多有之此好學古人者尋常寓意處然以若賤齒則上下皆不適且感秋自勉之意則惟其田地面㯺收括無餘不能無忘拙續貂以附再疊之意陋拙則甚愧而庶或有助乎久病涔寂中一笑之資耳》：艷哉芝川子，勁直如派竹。托根靈芝片，清香日可掬。雪霜焉能奪，綠翠恒持獨。向風作龍吟，入夜有鳳宿。石筍看斜出，餘韻且可卜。我聞古人言，有往必有復。更有松栢友，相期無翻覆。欲往從之遊，緣江路已熟。（《黙隱遺稿》卷一）"
  },
  {
    "type": "poet_entry",
    "poet_name": "李承鶴",
    "poet_background": "李承鶴（1857—1928），字子和，號青皋。嘗辟於學軍二部，不就，杜門息交，潛心苦讀。今存《青皐集》。",
    "poems": "《讀李白樂府愛其旨深思遠竊其意成句》：日暮蒼梧望九疑，雲冥鬼嘯去安之。龍魚鼠虎吾知否，痛哭皇英遠別雕。洪水滔天浪湧波，茫然四顧風沙多。臨流欲渡狂癡叟，妻子不聽苦渡何。有口莫言劍閣巒，股戰脋息坐長嘆。也乎高處誰能到，世上無如蜀道難。不可奈何安若命，鴻毛輕視古猶今。陽春自與風雲會，長嘯隆中梁甫吟。國家本爲蒼生計，不喜邊功不是探。乃是用兵安得已，驅來萬里戰城南。將進酒兮將進酒，人生易老盡歡何。皇天生我才無用，身後留名安足多。儒生本分但言天，白首窮經誦聖賢。請看騎射快男子，猛氣自生遊獵篇。龍翼虎文非凡品，所思惟在玉山禾。世無伯樂塩車下，一唱三嘆天馬歌。投水徒悲吊屈子，秋風高舉憶張翰。孤高雪月莫相比，誰識今人行路難。白鷺白兮心不白，不如五德司晨知。七子平均不噎鳥，試聽行路白鳩辭。獨灑何由國恥雪，有人來獻一神鷹。不顧鴟鳶雲夢澤，爲君一擊九天鵬。（《青皐集》卷一）"
  },
  {
    "type": "poet_entry",
    "poet_name": "許埰",
    "poet_background": "許埰（1859-1935）字景懋，號錦洲。高宗二十八年（1891）文科及第。曾模仿朱子的白鹿洞學規，編訂《珠山書堂學規》。今存《錦洲集》。",
    "poems": "《次李白紫極宮感秋韻并序》：紫極宮感秋詩乃李白四十九歲之作，而後有蘇黃二子之和，皆專於騷人詞藻之末，而及我退溪、大山二先生，踵相和韻，始克用意於寡過存心之方，則與伯玉知非隱然相符於千載，若埰非不，有慕於數君子之學，而因循汨沒，未有萬一，以償夙心者，而年數已及之拊境，與懷尤非可恨者乎？兹步原韻以寓感慨。\n武公有抑戒，贊美猗猗竹。余年四十九，塵埃尚滿掬。冉冉時節過，耿耿懷抱獨。庶可從今日，孜孜償昔夙。棲山計已沒，不待詢龜卜。知非非所難，真工在克復。躋攀莫休力，一蹉偠墜覆。須看五穀美，所貴在乎熟。（《錦洲文集》卷一）"
  },
  {
    "type": "poet_entry",
    "poet_name": "宋鎬完",
    "poet_background": "宋鎬完（1863—1919），字愚若，號毅齋。 光武九年（1905年），日韓簽署《乙巳勒約》（又稱《第二次日韓協約》），宋鎬完與崔延慶等人一起起義，亦參與1919年巴里長書運動。今存《毅齋文集》。",
    "poems": "《藏清軒次李太白紫極宮感秋作》：七月秋聲聞，微微動寒竹。澹然塵慮遠，山泉盈一掬。萬物各成遂，吾生詎幽獨。靄靄川上雲，懶向軒窗宿。流光忽變嬗，盛熱難再卜。四十九年非，知之寧可復。秪恨心麤蕩，那憂歲翻覆。五穀種雖美，不耘無秋熟。（《毅齋文集》卷一）"
  },
  {
    "type": "poet_entry",
    "poet_name": "尹炳善",
    "poet_background": "尹炳善（1864—1932），小名正常，字孝極，號魯下。今存《魯下遺稿》。",
    "poems": "《張承旨果齋翁錫蓋及第晦堂英偕郡北諸長老南遊黃瀑用李白廬山瀑布詩分韻得下字》：聯棣關中子，聲名古不下。慕仰非一日，趨拜尚未暇。道雖不云遠，南北相間架。鴻賓秋八月，拜命西遊駕。歷路訪弊廬，多慮語難謝。此行安所適，黃瀑意瀉。陪上落霞臺，洞天日初射。誰知觀有術，渾是理進化。憶昔子在川，如斯歎不舍。得此好品題，溪增一格價。清興猶未已，臨岐淚相罷。此淚非惜別，蠻夷方猾夏。憤鬱無聊歎，何以相慰藉。驅車莫催程，兹遊。他時一進期，梅陰雪月夜。（《魯下遺稿》卷一）"
  },
  {
    "type": "poet_entry",
    "poet_name": "金東壽",
    "poet_background": "金東壽（1866—1931），字聲見，號愚隱。今存《愚隱遺稿》。",
    "poems": "《張承旨果齋翁錫蓋及其弟晦堂丈錫英偕郡北諸長老南遊黃瀑歸路留宿與山齋用李白廬山瀑布詩分韻得千字》：嶠南山水好，黃瀑最居先。上有真源在，幾人來溯沿。冥翁遺馥地，茶老住跟阡。誰復膺兹會，寥寥近百年。幸有南爲客，躋攀入洞天。曾登元晦獄，又過伯淳川。奇觀都占取，非是爲風煙。聲名聯棣萼，關嶺古今賢。落河臺上月，忽入夢中圓。那忍說時事，生靈枉漏船。後凋松柏節，誰識歲寒前。古聖相傳，差毫繆以千。倀倀昧所適，幸惠折衷焉。（《愚隱遺稿》卷一）\n《與諸益共遊黃溪瀑用李白廬山瀑韻》：鳴作轟雷噴作煙，玉龍千古臥晴川。廬山逖矣青蓮去，誰與爭雄此洞天。（《愚隱遺稿》卷一）"
  },
  {
    "type": "poet_entry",
    "poet_name": "裴相瑾",
    "poet_background": "裴相瑾（1868—1936），字章五，號琴岡。今存《琴岡集》。",
    "poems": "《和人采石江懷李白韻》：把酒招招李翰林，滔滔江水幾千尋。依依守古亭前樹，隱隱至今水上砧。青天恍惚騎鯨跡，古渡俙微捉月衿。後視今猶今視昔，何人來歲復傷心。（《琴岡集》卷一）"
  },
  {
    "type": "poet_entry",
    "poet_name": "金炳周",
    "poet_background": "金炳周（1869—1936），初字仲文，又字文伯，號危齋。今存《危齋遺稿》。",
    "poems": "《次李白紫極宮感秋詩》：夜聞清韻轉，瑟瑟風鳴竹。我愛長春心，真情雙手掬。如何竟則之，要在媚幽獨。雖以高堂安，那方澗谷宿。此意未能恒，承羞不待卜。虎水足上置，將見厥初復。許吳久遜節，鑑戎非前覆。良苗秀而止，孰與稊稗熟。（《危齋遺稿》卷六）"
  },
  {
    "type": "poet_entry",
    "poet_name": "趙鏞憲",
    "poet_background": "趙鏞憲（1869—1951），字可憲，號致齋。今存《致齋集》。",
    "poems": "《用李白紫極宮感秋詩韻》：秋盡保清寒，窗柏庭有竹。蘭芷化蕭艾，衆芳不可掬。黍離歌何長，所懷非我獨。新聲趨俊髦，古色幾老宿。千秋必返理，不待蓍龜卜。西歸懷好音，下泉詩三復。雖云古今異，其奈云爾覆。歎息復長嘯，人情有生熟。（《致齋集》卷二）"
  },
  {
    "type": "poet_entry",
    "poet_name": "楊鍾樂",
    "poet_background": "楊鍾樂（1870—1941），字禮仲，號裕齋。終身不仕而雅好林泉。今存《裕齋遺稿》。",
    "poems": "《鳳凰亭用李白韻》：鳯凰亭上賦遨遊，一帶長江入眼流。落日禽聲催客去，浮橋萬丈壓汀洲。（《裕齋遺稿》卷二）\n《五月十五日晝夢舊友韋堂欣然而來言笑如常噫韋堂之死己經四歲而靈獨不昧入吾夢耶我之思切而夢韋堂耶子美之夢李白真不虛語也仍賦一絕以敍悲悵之情》：夢中相對故人面，髭髪依稀似昔時。敍歎平生言在耳，覺來使我不勝悲。（《裕齋遺稿》卷二）"
  },
  {
    "type": "poet_entry",
    "poet_name": "朴漢永",
    "poet_background": "朴漢永（1870—1948），十九歲入山，法號鼎鎬。能詩文，今存《石林隨筆》。",
    "poems": "天籟叶人籟詩道方圓\n天籟人籟，雖見《荘子》，今轉其語，而用義稍異。天籟者，示其神韻，純以天行，如天花不著，如水中月、鏡中像者是也。人籟者，示其精工，致以人力，如登泰山，步步躋頂，一覽衆山小者是也。蘇潁濱與人書云：“文不可以學而能，氣可以養而致。孟子曰‘我善養吾浩然之氣’。今觀其文章寬厚宏博，充乎天地之間，稱其氣之小大。太史公行天下，周覽四海名山大川，與燕趙間豪俊交遊。故其文竦蕩，頗有奇氣。此二子者，豈嘗執筆爲如此之文哉？其氣充乎其中而溢乎其貌，動乎其言而見乎其文，而不自知也。”是可以證天籟之神韻也。袁隨園贈人詩曰：“倚馬休夸速藻佳，相如終竟壓鄒枚。物須見少方爲貴，詩到能遲轉是才。清角聲高非易奏，優曇花好不輕開。須知極樂神仙境，修煉多從苦處來。”是可以證人籟之精工也。然從故詩人之稟性殊別，或顯神韻以飄逸，或顯精工以深玅。及其婆羅蜜，猶如汀蘭籬菊各自馨香。以若唐宋而抽觀，李青蓮、蘇東坡以天行勝，杜少陵以人力勝。其若功成願滿，孰非毘盧遮那？然詩道之入門用功也，立命之地，夫定亦如空中毛道。故褊於神韻而未成，則流乎空疏與膚廓，而未嘗鼎臠。山東王阮亭非不名家，學之者易墜空疏之坑而已。褊於精工而未成，則流乎輕俗與纖巧，而未超上乘。江南袁簡齋非不名家，學之者易罹綺靡之網而已。是以不落左不落右，蹈大方之詩規，豈不唱天籟叶人籟，然後詩道方圓之要訣乎？不寧唯是，詩道之衰微亦如禪宗之虛僞，效嚬而假衣冠者攬近殊多。故《續詩品》有曰：“抱杜尊韓，權門托足。苦守陶韋，貧賤者驕人。”豈非的中詩家之流弊歟？朝鮮近代詩家，有開城朴天遊集唐詩句詩，至若數卷。以“韻府書簏”稱名之朴竹尊，畢生學杜之趙秋齋等，豈非博古之名家，寔窺其所作詩品，則盛唐之假衣冠，杜草堂之隙宇人而已。是以朴貞蕤有云：“近日所謂學杜者，詩之下品。學唐者，詩之次上。兼學唐宋元明者，詩之上品。”但就寡聞與博通者而言之，有理耳。洪北江《詩話》云：“怪可醫，俗不可醫。澀可醫，滑不可醫。孫可之之文，盧玉川之詩，可云怪矣。樊宗師之記，王半山之歌，可云澀矣。然非餘子所能及也。近時詩人喜學白香山、蘇玉局，幾於十人而九然。吾見其俗耳，吾見其滑耳。非二公之失，不善學者之失也。”又云“假王孟詩不看，假蘇詩不看”何則？心地明了而邊幅稍狹者，必學假王﹑孟。質性開敏而才氣稍裕者，必學假蘇詩。若言詩，能不犯此二者，則必另具手眼，自寫性情矣。是又余所急欲觀者也。此皆罕見具手眼而流露性情，厭看假衣冠而自大者。如禪宗巖頭示雪峰雲“從佗門入者，不是自家珍者”歟？且天籟人籟，示具天才人功之對象而言之亦可矣。雖有天才，不由人功，不見克成。若張中丞巡日誦數萬言，終身不忘。昌黎敍之熟矣，未聞其文章之彬彬，曾未嫺操觚之功故也。震域之金梅月堂夙慧超凡，至稱五歲神童。然今觀《梅月堂集》不稱其所聞者，以遯入山林而不遑治文故矣。惟其攻文之孜孜，不顧天才之有限者，豈能見幾人之作家乎？近世李寜齋十八歲《登高》詩云：“雲飛在下天常淨，海坼無西日正長。”其夙慧可知己。然及其大家，猶難克成。故與人書有云：“自二十時，至今又二十餘年。其間日力與心力，十之五六未嘗不費之於詩。雖嘗間習爲古文，又間治宋儒家言，而皆詩之餘隙耳。”無論本末輕重之倒置，而專於詩如此，而詩亦竟不工。每視於霖滄江之高竗，雲卿梅泉之精利，羨企如異世人，而不可及。斯則天分之有限，又非不專之過也。斯又可愧焉已。豈惟文章之天籟人籟，進於三敎道學，莫不由之。欲言憚煩而止。（《石林隨筆》）"
  },
  {
    "type": "work_entry",
    "work_title": "青邱韻缽",
    "work_background":"撰者不詳。內容取東邦檀箕後至本朝人所著風韻之正、詩韻之雅者，撰爲一篇。",
    "poems": "答札    叢桂鄭之升溫陽人，斗卿之祖父\n謹承書問慰難承，保拙無非下念仍。細柳營中初識面，生陽舘裏更挑燈。孤雲落日同相憶，斗酒長篇愧不能。餘祝萬安懷縷縷，伏惟尊照鄭之升。\n賦也。\n其詞言成詩，才氣盪溢。“謹承”，簡套也。“保拙、下念”，簡例也。“細柳”，慕華舘大廳，嘗爲上巳會。“生陽舘”，中和客舍也。西逰共爲立春會。李白詩曰：“渭北春天樹，江東日暮雲”，亦“孤雲落日”，懷想之意也。一斗詩百篇，亦謫仙詩也。“萬安”至“尊照”皆結札例也。文酒風流，叶於歌詞，麗坊至今相傳，爲青樓第一。\n强韻\n右理、氣、響、影、景五者，各有體段，非點會而深得之，莫可卞質而歸正也。始曰理勝，則必鼓舞變化，彌綸錯綜也。次曰氣勝，則飛潛動植，氤氳化醇也。又次曰響勝，則曲暢條達，固物我無間也。又次曰影負，則如彩雲琉璃，長短廣狹如一，然後透妙燭精也。末曰景負，則或以擬神巧思，或以智巧神思，或以時見情思俱至，然後該曰無疑也。詩者，時也，中時而言志也。中時而言，則不失性情也。而失時而言，則物我有間，有若對待報復者，豈但失其性情而已哉！誠然不失其性之正，不失其時之中，而爲詩何有哉？時性中正，而言亦詩也，何詩之有焉？而是詩也，始於懲創感發，中於怨刺譏諷，終於賦比興而解詩也。非是之謂也，出於幽閒消遣者，十居其九；出於玩愒吟弄者，十居其五。始於羅麗諸賢所著，中而本朝文士韻人，得格逐段分什。終而如唐宋時，如康節、誠齋詩文，復以晚唐之萬一，片片瑣瑣，無以挽回古風如李杜暨陶謝之清遠。雖然，初學之士或有取焉。庶乎解蒙指南之一助云爾。"
  },
  {
    "type": "work_entry",
    "work_title": "東國詩話",
    "work_background":"撰者不詳，全書分乾、坤二卷，主要評析新羅、高句麗、高麗、朝鮮四朝詩歌。",
    "poems": "李奎報（節錄）：見衆雞啄蟲，惡而斥之，因作詩曰：“朱朱公，好啄蟲。予不忍視，斥勿使邇。汝莫怨我爲，好生本自期。我今退老逸散，不卜朝天早晏。豈要聞渠報曉聲？貪眠尚欲避窗明。”《自注》云：“自三言至七言，蓋法李太白三五七言詩也。”（ 《東國詩話》卷上）\n宣祖大王：睿知出天，凡邊事規畫皆出睿斷。備局每有下問，以“上教允當”復；啓政院奉行不及，往往惶恐待罪。其時語曰：“惶恐待罪承政院，上教允當備邊司。”李珥嘗於經筵問曰：“開御制有愁菀之意，何以不樂至此乎？”上曰：“何詩？” 珥誦曰：“孤抱難攄獨倚樓，由中百感不勝愁。月明古殿香煙盡，風冷疏林夜雪留。身似相如多舊病，心同宋玉苦悲秋。淒涼庭院無人語,雲外踵聲只自悠。”夫人君有南面之樂，得人而用則可以泰然和悅，何至於含愁拂菀如此乎?”上有愧色。壬辰西遷時有詩曰：“國事蒼黃日，誰能李郭忠？去邦存大計，恢復仗諸公。慟哭關山月，傷心鴨水風。朝臣今日後，尚可更西東?”時有東西黨論方盛，故云。賜都總堪攝義嚴和尚詩曰：“慈悲元自度人間，何况邦國萬事艱。月印半江香一柱，心懷普濟智千般。直將忠義酬明主，莫向煙霞棲碧山。賈島劉公真見得，古來豪傑更班班。”題其下曰：“唐之賈島、元之劉秉忠，初爲僧，後皆還俗。賈，一騷客而已；劉公勛業彪炳，垂名竹帛，豈非師之可取法者乎?義嚴後果長髪，官至同知中樞。嘗戲示尹新之《伴鶴仙人詩》，序曰：“井梧一飄，蓐收行秋；金風乍起，老炎斂跡。緬惟此時，神明萬福。側聞公受賜觳觫，欲得篛笠與蓑衣，將乘以拜賜祇謝雲，未審其信乎否也。《禮》曰：‘君賜車馬，乘而拜賜’，深賀公得禮之正也。吾開君子成人之美，爲公求得綠蓑衣一部，白玉鞭一條，惟篛笠竭力旁求不得，蓋七里灘上嚴子陵取已久矣。世無此物，僅以女帽代之，更勝於篛笠二十分也。公乘其犢，具此服，疾馳以來，予翹足佇立而待。”遂作歌曰：“君恩隆厚，賜之牛服。孰承茲眷，伴鶴仙人。白玉鞭兮青犢牛，頂女帽兮被蓑衣。翱翔乎九陌之遠兮，指天門而爲期。俯伏稽顙彤庭螭頭之前兮，重瞳回八彩笑；日暮醉歸長安道上齊拍手兮，高臥北窗一枕清風。吁嗟乎！甯戚遠矣叩角無聞，丙吉遜矣間喘無人。觳觫堂上，便啓齊王之仁術；火燎城穴，終成田單之奇功。掛《漢書》而勤讀，值酗酒而喪身。放桃林之幾歷年兮，烏鵲橋邊落人間。時值七夕，承厚賜之仙人兮，壽與駕青牛而同一歸。”詩曰：“清蓑短笛倒騎牛，遙向天門拜賜歸。駟馬紅麈奔走客，何如公子永忘機。”《示申翊詩》詩曰：“詩如李杜渾閒事，文似歐蘇亦浪爲。獨愛明窗靜几上，心齋長對聖賢書。”又：“人事每從忙裏擾，天心但覺靜無爲。上林臘月梅花發，誰道窮陰開塞時。”（ 《東國詩話》卷上）\n《稗官雜記》云：安知事琛《靈岩郡徘徊樓》詩：“徘徊樓上月徘徊，客子徘徊亦快哉。玉兔幾年仙藥搗，素娥何處鏡奩開？搖波散百東坡水，對影成三太白杯。直到夜深天似洗，好風吹送桂香來。”一時以爲佳作。然“東坡百”“太白三”本李文順語。而安又有《昌寧秋月軒》詩，一聯云：“搖波散作東坡百，對影真成太白三。”有何新語而屢用？（ 《東國詩話》卷下）\n 李達字益之，號蓀谷。副正秀咸庶男。嘗有詩云：“風泉響落秋山空，石門月出疏鍾後。道人讀罷《黃庭經》，夜掃天壇拜北斗。”《撲棗》詩云：“鄰家小兒來撲棗，老翁出門驅小兒。小兒還向老翁道，不及明年棗熟時。”鵝溪評曰：‘此詩模寫雖巧，語意峭刻，無厚重底意思。”《客海上》詩云：“碧海波空雲影涵，白鷗無數上苔巖。山花落盡不歸去，家在石峰江水南。”又：“寒林煙碧鷺鶯飛，江上人家掩竹扉。斜日斷橋人去盡，滿山空翠滴霏微。”嘗遊湖南，有商人賣錦緞，其所眄妓欲之而無價，乃作詩呈邑倅崔慶昌曰：‘商胡賣錦江南市，朝日照之生紫煙。佳人政欲作裙帶，手探妝奩無直錢。”崔報曰：‘若論此詩，價豈值千金？殘縣小資，不能稱意。”遂於一句惟白粒十石，合四十石遺之。與孤竹遊寧越，《題魯山廟》詩云：“東風蜀魄苦，西日魯陵寒。”諸人遂閣筆。遊湖西，遇柳恭奉錫俊有所佩刀，欲之。柳曰：“子能即席賦詩，當以相與。”輒成一句曰：“愛劍同徐子，能詩愧杜陵。”柳大喜，不待詩成，遽脫贈之，次其韻曰“論文逢李白，解劍學延陵。”其豪爽如此。《寒食》詩云：“梨花風雨百五日，病客江湖三十年。”《贈林龜城》詩云：“頻年作客衣還弊，數月離家帶有餘。誰憐范叔寒如此？自笑蘇秦困不歸。”惺叟云：對偶天成，沈著頓挫，世或以風花病之，抑未之思。《田家詞》云：“田家少婦歸夜食，雨中刈麥林中歸。生薪帶濕煙不起，入門兒子啼牽衣。”《寒食詞》云：“白犬前行黃犬隨，野田草際塚累累。老翁祭罷田間道，日暮醉歸扶小兒。”芝峰云：逼唐可喜。《穗謠詞》云：“田間拾穗村童語，盡日東西不滿筐。今歲刈禾人亦巧，盡收遺穗上官倉。《嶺南途中》詩云：“老翁負鼎林間去，老婦攜兒不得隨。逢人說移家苦，六載從軍父子離。”《落花》詩云：“惆悵深紅更殘紅，一時寥落小庭中。不如留著青苔上，猶勝風吹西復東。”語意含蓄。《感懷》詩云：“城闕參差甲第連，五侯歌管拂雲煙。灞陵橋上騎驢客，不獨襄陽孟浩然！”又：“好爵高官處處逢，車如流水馬如龍。長安陌上時回首，咫尺君門隔九重。”《渡龍津》詩云：“秋江水急下龍津，津吏停舟笑更嗔。京洛旅遊成底事，十年來往布衣人。”語甚悲感，真不遇者之詞。又“中天笙鶴下秋宵一作“霄”，千載孤雲已寂寥。明月洞門流水在，不知何處武陵橋。”惺叟云：盧相見僧軸有孤竹及益之詩，題曰：“當代文章伯，惟稱李與崔。”蓋非溢辭。仲兄荷谷亦言：“李之詩，自新羅以來法唐者無出其右。”《漫浪舞歌》云：“奇乎哉！漫浪翁，海山中。棲霞弄月，神想雲鴻。說劍白猿，學舞青童。蓬山謁金母，卻下乘天風。瓊筵幄敞畫堂，繡衫鈿帶羅衣香。鳳吹簫兮鸞鼓簧，翁欲舞，神飄揚。一拍手始舉，鵬蹇兩翼擊海浪，遠控扶搖勢。再拍衫袖旋，驚雷急電飛青天。三拍四拍變轉不可測，龍騰虎攫相奮博。攸若箭離絃，疾如駒過隙。前傾後倒若不支，左盤右蹙如不持。神之出兮鬼之沒，出沒無時，霹靂揮斧，風雨聲怒。東海上金剛，一萬兩千多少峰。丘陵勝擲，巖壑巃嵸。最高毗盧峰插空，層崖倒掛藏九龍。懸流萬尺洗玉璧，噴石三百曲。此翁得之毫髮，盡移胸中，獨奪造化妙，長袖翩躚性所好。向來筵前千萬狀，會與此山爭豪狀。奇乎哉，漫浪翁！揮脫何時窮？恨不與公孫大娘生同時，舞劍器決雌雄；世上無張顛，誰能學奇字？縱使公孫大娘生，未必能勝此。”豪逸奇壯。浙人明濟見之，稱謂酷似太白。惺叟云：梁慶遇嘗問於余曰：“我國七言古詩孰優？曰：“未知何如。”歷問：“朴李《蠶頭》如何？曰：“出韓而或悍或穠，非其至也。”問：“訥齋《晉陽兄弟圖》、沖庵《牛島歌》如何？”曰：“《晉陽》傑而滯，《牛島》奇而晦。”“然則屬誰？”曰：“漁潛夫《流民歎》、李益之《漫浪舞歌》也。”因曰：“以是觀之，則奇才多出於君輩也。”渠亦大笑。崔詩悍勁，白詩枯淡，而俱不失李唐蹊逕，誠千古稀調。李益之較大，故包崔孕白而自成大家。（ 《東國詩話》卷下）\n 君之《詩話》云：李體素春英以文翰自豪，其詩文專尚富麗，滔滔不竭。每於衆會論人才長短，奮臂鬣髯，高聲大叱。雖文人才子不敢與之頡頏。任處士皋錪，一生用工於詩，而所讀李白、《唐音》而已。亦善於談詩，聞者側耳。平生所不取者，體素之詩。兩人論議交角，至死不相屈。體素《永保》詩云：“月從今夜十分滿，湖納晚潮千頃寬。”句圓意足。鳴皋《道上》有“斷靄孤城夕，寒蟬老樹秋”之句，澹雅可詠。見此兩聯，知其果不能相合矣。（ 《東國詩話》卷下）\n《終南叢志》云：我東文人每與華使唱酬皆用律詩，故湖陰大手，至於古詩長篇不能工。唯石洲深曉古詩體，其《忠州石》、《送胡秀才》等篇絕佳，殊非東人只事排比之流。近世東溟傑出一代，掃盡浮靡之習，其所著歌行雄健俊逸，可方盛於唐。如《俠客篇》云：“幽州胡馬客，匕首碧於水。荆卿西入咸陽日，待者何人此子是。惜哉不與俱，藏名屠狗家。空對燕山秋月色，時時吹笛落梅花。”此等作求諸唐詩亦罕。評者謂“我國之文超越前代，可與中國並驅者疏庵之駢儷、公之歌行”云。其《淩漢山城》詩云：“山勢崚嶒地勢孤，眼前空闊九州無。樓看赤日東臨海，城到青天北備胡。共賀使君兼大將，何勞一卒敵千夫。鯨鯢寂寞風濤穩，朱雀門開醉酒徒。”筆力壯健，人不可及。余嘗問公曰：“子之詩於古可方何人？”公笑曰：“李杜則不敢當，至於高適、岑參或可比肩。”其《清心樓》詩：“送客高樓秋夜闌，一雙白鷺在前灘。酒酣起望蒼蒼色，月落江清霜露寒。”韻格高絕清爽，若喚起太白。以余觀之，可出高岑之上。又“蒼厓中坼大江開，北臻波濤吼萬雷。月上青天無夢寐，孤舟一片漢陽來。”（ 《東國詩話》卷下）\n 壺谷云：丙寅東槎之役，公以白衣從而不善於酬唱，故一行輕之。然“統軍亭前江作池”一律可壓諸公累篇，第未知與東岳“六月龍灣積雨晴”優劣何如也。“白馬千夫擁，黃云六鎮陰”一句可壓北行諸人。其《登統軍亭》詩云：“統軍亭前江作池，統軍亭上角聲悲。使君五馬青絲勒，都護千夫赤羽旗。塞北兒童盡華語，遼左山川非昔時。自是單于事田獵，城頭夜火不須疑。”《北道城津》詩云：“海上危樓北斗齊，女牆橫壓白云低。春天蜃氣成樓閣，落日鯨濤入鼓鼙。沙漠未清氛祲惡，蓬萊欲到古今迷。愁來賴有胡姬酒，一任樽前醉似泥。”氣格清健。公晚出，莫有能抗之者。谿谷每云“聞鄭詩有如雷霆霹靂，令人自怕”，自寫公警句於壁而觀之孝廟以“天山月出海雲深”之絕句付壁省覽。五律、七絕皆其所長，至若七言歌行仿佛李杜，我國前古所未有。其行文儷文亦奇健可畏。余嘗挽公詩云“工部之詩太史文，一人兼二古無聞。雷霆霹靂來驚耳，谿谷先生昔所云。”蓋記實也。（ 《東國詩話》卷下）\n顯廟嘗召諸公子與儀賓於醉香亭，從容下教曰：“孝廟嘗謂鄭某之詩不下於長吉，而予聞闊於世事，決不敢爲應俗宰相，可恨。”仍吟其詩“城中王亦大，天下佛爲尊”之句，曰：“予聞谿谷以爲可與李杜上下云。”（ 《東國詩話》卷下）\n公之《詩話》云：余嘗於龍湖有一絕曰：“古木寒煙裏，秋山白雨邊。暮江風浪起，漁子急回船。”人皆傳誦。余之所作勝於此者多矣，而此詩最得膾炙，豈詩有遇不遇耶？孝廟嘗使畫工繪屏，書下此詩，命模進此景。拙構非有聲之畫，猥蒙睿覽，至被繪畫，實曠世之盛事也。又李唐諸子作詩，用盡一生心力，故能名世傳後。如“吟安數箇字，撚斷幾莖髭”：“吟成五字句，用破一生心”；“兩句三年得，一吟雙淚流”；“欲識吟詩苦，秋霜若在心”；“夜吟曉不休，苦吟鬼神愁。如何不自閑，心與身爲仇”之類是也。余亦有此癖，欲舍未能，戲吟一絕曰：“爲人性癖最耽詩，詩到吟時下字疑。終至不疑方快意，一生辛苦有誰知？”惟知者可與話此境。今人以淺學率爾成章，便欲作驚人語，不亦疏哉？又云：東厓金建中嘗攜余遊漢江，時晚洲洪元九、久堂朴仲久並轡而來，至酒酣，泛舟賦詩。仲久謂余曰：“昔謝逸詠蝴蝶詩，人呼爲‘謝蝴蝶’；鄭谷詠鷓鴣詩，人謂之‘鄭鷓鴣’；趙嘏詠倚樓詩，時稱‘趙倚樓’。子之‘吟病老僧秋閉殿，覓詩孤客夜登樓’之句，可號‘金老僧’。”又謂元九曰：“子之‘似惜落花春鳥語，解分長日午雞鳴’之句，可號‘洪午雞’。”建中顧左右曰：“仲久可謂知詩善評，子公貌類老僧，宜得其號；元九晝亦執雞，是實符此名。”子公即余之字，而余頭童髯脫，故以僧戲之。且俗語以狎婢爲種雞執，元九素以此癖，故云。遂相與鼓掌而笑。《蝴蝶》詩云：“狂隨柳絮有時見，舞人梨花何處尋？”《鷓鴣》詩云：“雨昏青草湖邊過，花落黃陵廟裏啼。”《倚樓》詩云：“殘星數點雁橫塞，長笛一聲人倚樓。”又云：詩人意思，或有暗合，余嘗得一聯：“花色豔於官妓豔，溪光清似使君清。”後閱唐人詩集，有“秋水淨於僧眼碧，遠山濃似佛頭青”之句，其韻格雖有工拙，句法則同。又云：古今積學之士靡不以勤致之，我東文章鉅公多讀書者亦可歷數。世傳金乖崖閉門讀書不窺外，下堂見落葉始知天秋。成虛白晝讀夜誦，手不釋卷，如厠或至忘返。金馹孫讀韓文千遍任竹崖說亦讀《昌黎全集》千遍，尹潔讀《孟子》千周，盧蘇齋讀《論語》、《杜詩》二千回，林白湖讀《中庸》八百遍，崔簡易讀《漢書》五千周，偏讀《項籍傳》至一萬回，車滄州讀《周易》五百遍，李東岳讀《杜詩》數千周，柳於于讀《莊子》、《柳文》千遍，東溟鄭君平讀《馬史》數千遍。余性魯鈍，所讀之工倍他人，若馬、漢、韓、柳皆抄讀至萬餘遍，而其中最喜《伯夷傳》，讀至一億二萬一千算，遂名小窩曰“億萬齋”，乃作一絕曰：“搜羅漢宋唐秦文，口沫讀過一萬番。最嗜《伯夷》奇怪體，飄飄逸氣欲淩云。”去庚戌值歲旱，八路凶歉，翌年大饑疫，都鄙積屍不知其數，人有謂余曰：“今年死者與君讀書之數孰多？”蓋戲余之多讀。公入太白山，讀《伯夷傳》一億一萬三千遍，出適大雪，公不勝其興，鞭折驢腳曰：“此中不可無蹇驢也。”又云：魚無跡潛夫向嶺南，行至鳥嶺，憩於樹下。有一行客衣藍縷騎款段，亦至其處。無跡易之，不爲禮。時秋景政佳，無跡苦吟覓句，良久未就。客曰：“余粗解作句，願得紙筆，要經郢匠之一斤也。”即書以進。其詩云：“秋風黃葉落紛紛，主屹山高半沒雲。二十四橋鳴咽水，一年三度客中聞。”無跡見而大驚，逐閣筆。其人蓋玄風鄉所李孝則也。古語云：“相馬失之瘦，相士失之貧。”此之謂也。羽士李逗春，無名之士，而其《丹陽峽中》詩云：“山欲蹲蹲石欲飛，洞天深處客忘歸。澄潭日落白云起，一縷仙風吹羽衣。”非煙火食語。或云田禹治作。頃有諸儒會朴淵下賦詩。有一客負筇而至，衣冠襤褸。諸儒侮其人，謂曰：“汝能作詩乎？”曰“諾。”遂先書“飛流直下三千尺，疑是銀河落九天”之句，諸儒相與冷笑曰：“君詩何太功省？”蓋嘲其全用古句。客曰：“諸君勿笑，第觀結句。”即尾之曰：“謫仙此句今方驗，未必廬山勝朴淵。”一座大驚曰：“朴淵形勢盡於此句。吾輩無可更賦。”遂閣筆。或云其客乃士人鄭民秀云。儒生禹鐸工於詩，蘇齋嘗在江亭與禹同坐，時漁村落照，真奇觀。蘇齋欲賦詩，方沉吟，禹援筆先書曰：“曳照檣烏背，收紅釣岸前。半江金柱影，斜入白鷗天。”蘇齋極稱善曰：“雖贍如四佳，無此警語。”東園金貴榮適在座，曰：“彼學生未聞能詩聲，何其過許？”蘇齋曰：“君以名位論詩耶？孟浩然之‘微云淡河漢，疏雨滴梧桐’爲詩家上乘，彼浩然亦非學生乎？”金憮然。余謂俗人無具眼，又無具耳，惟以時之先後、人之貴賤輕重之。雖使李杜再生，若沉下流，亦必有輕侮者。世道可慨。驪州、利川兩太守與慶安督郵同會驪江神勒寺賦詩，其韻即“庵”、“嵐”、“潭”也。寺有一讀書生適在座，倅曰：“君亦能詩乎？生曰：“雖拙，敢不依命。”即和題曰：“千門寺刹勒稱庵，冬日陰雲換作嵐。冰合大江新有雪，宛如平地豈云潭。”蓋諸倅之作以巨剎爲庵，以陰云爲風，以雪後冰合之江爲潭，故書生嘲其下語之謬。諸倅大慚而散。噫！世有强作賦詠取笑傍觀，奚獨驪、利兩倅而已？凡詩，得於天機、自運造化之功者爲上，此則世不多有。其次學唐學宋者，各得其體，則俱有可取。至於近世，不無數三以詩稱者，而無論體格之高下，能得詩家之意趣者絕少，奚暇更論唐與宋之近不近乎？世傳一詩曰：“我生後彭祖，彭祖不如余。蜉蝣出我後，我生猶不如。往古不必羨，來短方有餘。”未知誰氏作，而辭理俱到，有無限趣味。雖在唐宋間，而若非自運造化者安能及此？又云：近者無詩可者。大抵人不致力於古，徒事舉業，全昧於古詩律，雖粗解綴句者亦未脫科體，如村鼓島笛，雜亂不堪聞。人傳一鄉士詩曰：“唐虞勳業日蕭條，風雨乾坤久寂寥。春到碧山花鳥語，太平遺跡未全消。”雖非唐格，擺脫科臼，章法渾成，惜乎失其名。“倉頡謾爲離別字，秦皇胡乃不焚之。至今留滯人間世，長見陽關去留時。”此乃戲語。或以爲楊蓬萊詩，決知非是。“落日清江興，回頭問白鷗。答云紅蓼月，漁笛數聲秋。”不知誰作，鄙俚可笑。白鷗豈有與人酬答之理？世罕知詩者，皆稱名作而或以爲余作，只堪捧腹。蔡湖洲裕後嘗往東湖與李元鎮同舟而遊。湖洲醉甚，誤墮江水。李公急救拯之，湖洲即吟一絕曰：“但覺酒杯淺，不知江水深。舟中李膺在，肯使屈原沈。”一座稱佳。或傳先得此句，陽自墮水云。可添詩人笑資。（ 《東國詩話》卷下）\n筠之《詩話》云：徐四佳久爲文衡，故一時如姜晉山希孟、李陽城承召、金永山守溫，皆不得主文。李陽城《燕》詩有“綠楊門巷東風晚，青草池塘細雨迷。”之句，酷似唐人。許宗卿琮有“野路欲昏牛獨返，江雲將雨燕飛低”之句，可與姜木溪“紫燕”“青蛙”之語相當。金進士潤《鎮南樓》詩云：“虹梁萬勻壓朱雀，龍額舞劍公孫娘。”甚傑作。嘗水行舡敗，謹及岸登亭，作詩曰：“衣冠縱被狂流失，身體猶存父母遺。更上高樓看霽景，秋山澹碧入新詩。”其高趣可掬。尹斯文勉奉使湖南，造一山中，有一老翁樹下裸體磐礴，几有一卷，展看則就奪曰：“鄙作不敢入眼。”僅見首題《詠梳》詩云：“木梳梳了竹梳梳，梳卻千回虱已除。安得大梳長萬丈，盡梳黔首虱無餘。”問其姓名，不對而遯去。或云全州進士俞好仁。林子順嘗言往一僧寺，有僧軸詩云：“竊食東華舊學官，盆山雖好可盤桓。十年夢繞毗盧頂，一枕松風夜夜寒。”詞甚脫灑，沒其名號，不知爲何人所作。世固有遺才，而人未識也。少日見鄭百練，自言病而遇神能作絕句，其最警絕云：“酒滴春眠後，花飛簾掩前。人生能幾許，悵望雨中天。”又：“萬里鯨波海日昏，碧桃花影照天門。鸞驂一息空千載，緱嶺靈簫半夜聞。”音韻瀏幽。《題魯山舊宅》詩云：“人度桃花岸，馬嘶楊柳風。夕陽山影裏，寥落魯王宮。”《贈人》詩云：“二月燕辭海，千村花滿秦。每醉清明節，至今三十春。”《秋日》詩云：“菊垂雨中花，秋驚庭上梧。今朝倍惆悵，昨夜夢江湖。”《聞琴》詩云：“佳人挾朱瑟，纖手弄柔荑。忽彈流水曲，家在古陵西。”又“明日不知滄海暮，九疑山下白雲多”，已入夢境矣。又“栖身三角三十春，日日每向南雲哭。松風不如龍吟聲，蘭雁又下三陵鶴。三陵鶴不來，蜀道峰前秋月黑。”或問“蘭燕”之羲，則曰：“衰蘭之節雁來賓，故云。”鄭，名鎔，嘗中風病。一日自言見一年少書生，戴蓮花巾，貌若玉雪，自稱唐進士姚鍇“與李長吉友善，樓雁蕩山將二百年。聞東方山水最佳，移棲漢挐近千年，欲向金剛山。與汝有緣，故來住三角山，已三十年，今始到此。”云。百煉之魔格過於李顯鬱，而律詩且不及絕句，况其文乎？鍇之名不見於傳記，抑唐末以絕句名家者乎？後魔去而病癒。又李顯鬱者祟詩魔，鵝溪不知其然，大加稱賞。李益之一日來謁鵝溪，鵝溪出顯鬱詩令品高下。益之舉“步履無徐亦不忙，東西南北遍春光”之句曰：“此乃文章家語，國朝徐、李亦不曾道是語。此必得詩魔。”鵝溪不以爲然，而已果然。其《次李益之》詩云：“風驅驚雁落平沙，水態山光薄暮多。欲使龍眠移畫裹,其於漁艇笛聲何？”語皆脫俗，格且老蒼。其所謂《次許郢州》詩乃是皇明王陽明詩，而詳在證正。我朝詩至中廟朝大盛，以容齋唱始，而訥齋、企齋、沖菴、湖陰並生一世，炳烺鏗鏘，足稱千古。至宣廟朝大備，蘇齋得杜法，而芝川代興。崔、白法唐，而李益之闡其流。亡兄篈歌行似李白，姊氏蘭雪酐詩恰入盛唐。其後，權汝章石洲晚出追前賢，可與容齋相肩隨，猗歟盛哉！”崔詩悍勁，白詩枯淡，俱不失李唐蹊逕，誠千古稀調。李益之較大，故包崔孕白而自成大家。孤竹詩篇篇皆佳，必煉琢之，無嫌於心，然後乃出故耳。二家詩李、崔余選入《詩刪》者各數十篇，音節可入正音，而其外不耐雷同。余嘗聚孤竹五言古詩律詩、亡兄古歌行、蘇相五言律、芝川七言律、蓀谷、玉峰及亡姊七言絕句爲一帙看之，音節格律悉逼古人，而所恨氣不及焉。嗚呼！孰返其正聲耶？近日李實之能詩文，雖似冗雜，氣自唱大，可謂作家，然不逮汝章多矣。實之眼高，不許一世人，獨稱余及汝章、子敏爲可，曰“許飫、權枯，李滯”亦至當之論。實之賞亡兄之文曰：“深知文章者，許美叔。”余嘗問：“後來孰繼吾兄？”曰：“申玄翁可繼之。清亮不逮，而穠厚過之。”（ 《東國詩話》卷下）\n前朝各體中壓卷之作，五言律則牧隱“昨過永明寺”，七言絕則鄭知常“雨歇長堤草色多”，已有定論。而七律五絕未有所屬，無已則陳澕“小雨朝來卷細毛”，李文順“山僧貪月色”乎？“細雨僧縫衲，寒江客棹舟”，“寒云秋落渚，獨鳥暮歸遼”，“風生萬古穴，江撼五更樓”之句，較諸“竹虛同客性，松老等僧年”，“鶴立松叉暝，云生石竇涼”，“窗銜半窺月，人在一涯天”之句，如何？此則似可相頡頏。金沖庵之“杏花微雨下重簾”可敵鄭知常之“醉眠花塢夢江南”。申企齋之“小童來報主人歸”可敵崔斯立之“多少行人近卻非”。朴思庵之“石逕筇音宿鳥知”，可敵李陶隱之“一帶青煙染白云”。第未知格調高下之如何也。五絕，成獨谷“一萬二千峰”最古，成侃《囉嗊曲》亦好。國初，朴貞齋、李雙梅之詩最古，權陽村、卞春亭之詩不如文，徐四佳之大手可謂我朝之燕許，而終不詣妙境。姜晉山、李三灘各有一體之長於四佳，而其大皆不如。惟佔畢獨超出，而四佳終不讓文衡，難免忮矣。體素多讀博覽而未盡精煉，如《永保亭》諸篇可繼挹翠。月沙之詩平鋪如水，象村之詩組織如錦。或曰：“月沙詩勝文，象村文勝詩。”而亦或有未必然者。石洲、東岳文章齊名，難優劣。七言律權固多讓於李矣，至若五言律古、七言絕古，李亦不可當。李亦自評曰：“若以三國人材論之，吾其爲司馬氏乎”蓋言詞家正統有歸也。且贈權詩曰“吾友永嘉子，今時諸葛侯”，則必以孔明歸石洲也。石洲詩“忠州石”、“天何蒼蒼”、“君不見”等七古，《古意》諸篇五古及五律中奇妙者，皆李所不及。東岳七律中“六月龍灣積雨晴”、“春深官柳綠勝苔”、“一日競魂抵十春”等百餘篇，非但權所不及，亦可以壓一世而集大成矣。五律“萬里琉球國”最奇。我朝之有權李，如唐之李杜、明之滄弇。而李之慕權，又如子美之於太白，元美之於于鱗。少時作詩，不就正於權則不敢示人。金搢《詠秦皇》曰：“不知天下銷兵地，猶著江東學劍人。”李元鎮《題漢祖》曰：“莫道入關無所取，祖龍天下勝秋毫。”語意皆奇。沈尚書爲高山督郵時，柳塗爲文川守。文川有同年生三名姝，而柳皆私之。沈過行，惆悵作詩曰：“妹城三甲總名姬，太守風流亦一時。多少行人斷腸處，教坊南畔柳如絲。”甚有風調。（ 《東國詩話》卷下）"
  },
  {
    "type": "work_entry",
    "work_title": "東詩奇談",
    "work_background":"一卷。撰者不詳。從古文獻中摘錄有關朝鮮詩之逸聞奇談。",
    "poems": "鄭文忠夢周，號圃隱。再朝金陵，舟次白鷺洲，有詩云：“白鷺洲邊浪接天，鳳凰臺下草如煙。三山二水渾如昨，不見當年李謫仙。”又：“腹裏有書還誤國，囊中無藥可延年。龍愁歲晚深藏壑，鶴喜秋晴上碧天。”又：“客路半千孤枕上，窗欞依舊送明來。”《贈僧》云：“皇天降生民，厥氣大且剛。夫人不自禁，乃寓於尋常。千古同此心，鳶魚竗洋洋。斯言知者少，爲子著此章。”\n公先成賀詩云：“得士方知座主賢，侍中獻壽侍中前。天教好雨留佳客，風送飛花落舞筵。”座上閣筆。公大人聞而怒曰：“文章當損，示屈於人。誇才眩能，取禍之道也。”公愧謝。嘗訪騎牛子李行，不遇。題詩門扉云：“德彝不見太平年，八十逢春更謝天。桃李滿城香雨過，謫仙何處酒家眠。”公嘗愛淮陽妓月纖纖。判開城，一日忽起訪纖纖之興，直抵淮陽。主倅與纖妓私篤，聞公之來，攜纖纖往長陽避之。公至，不見情人，空館寂寥，長夜無寐。題一絕云：“龍鉉嗜酒判開城，獨對孤燈白髪明。早識主人嫌宿客，悔教郵吏報先聲。”比曉促駕。郵吏曰：“何忽來倏去若是。”公曰：“我愛纖纖，乘興而來；不見纖纖，故興盡而去。”吏曰：“自古未聞虎前乞肉者也。”公大笑，又詠詩云：“細君洗盞開新釀，稚子挑燈讀古書。”\n權吉昌擘過慶州，有詩云：“玉笛吹殘故國聲，客窗高臥夢西清。山形崛起千年地，樹色低遮半月城。語燕繞簷天已曙，飛花撲帳雨新晴。朝來爲訪曾遊處，物是人非易感情。”《偶吟》云：“興來無處不風流，佳節須從物色求。黃菊有花皆九日，碧天懸月即中秋。清光照席詩魂冷，嫩葉當樽酒味柔。相對此花兼此月。謫仙彭澤擬同遊。”\n李文清後白，少時犯路於方伯，曳致營門。自稱儒士，方伯呼韻使賦，即呈一絕云：“遠郊斜日眩西東，撲眼塵沙捲北風。誤觸牙旌知不恨，謫仙仍此識韓公。”方伯驚謝矣。爲御使，至南原。愛妓末真惜別而去，至谷城滯兩三日，有詩云：“御使風流似牧之，青樓昨過帶方時。春心到老難消盡，翠袖侵晨淚欲滋。江水無情移畫舫，角聲如怨送牙旗。浴川三日留人雨，可笑天公見事遲。”金河西嘗愛映山紅，盆植置座隅。一日，落照中花色穠艶，沈吟良久，得一句云“映山紅映斜陽裏”，久未見對。一日，公往訪對酌，言其句，仍言未對。公即對云：“生地黃生細雨中。”時春雨濛濛，地黃生於堦下。河西奇其警悟焉。公嘗爲北伯，蒞任清白，務去宿弊，一路稱頌。蠲減太甚，郡邑科外徵歛，民多苦之。林白湖有詩云：“蕙折霜風玉委塵，一時清德動簪紳。可憐貊道終難得，相公醫民是病民。”\n柳參奉錫俊，嘗遊湖西，遇蓀谷於逆旅。有佩刀甚好，李欲之，柳曰：“聞子善詩，即席若贈一詩，當以相贈。”李輒成一句云：“愛釰同徐子，能詩愧杜陵。”柳大喜，不待詩成而解贈。繼吟云：“論文逢李白，解釰學延陵。”其豪爽可想。\n鄭東溟斗卿，文章雄健峻拔。柏谷問曰：“子詩可方何人？”公笑曰：“李、杜則不敢當也，至於高、岑輩或可比肩。”其《清心樓》詩：“送客高樓秋夜闌，一雙白鷺在前灘。酒酣起望蒼蒼色，月落江青霜露寒。”又：“冰厓中拆大江開，北臻波濤吼萬雷。月上青天無夢寐，孤帆一片漢陽來。”非但其文章之豪健，氣像亦可觀矣。公嘗與金柏谷、任萬休同會於洪萬宗家，設小酌、作女樂以娛之。酒半，公乘興舉酌曰：“丈夫生世，韶華如電。今朝一歡，可敵萬鍾。”萬休即吟云：“春動寒梅臘酒濃，柏翁溟老兩難逢。樽前錦瑟兼清唱，醉對終南雪後峰。”題畢，屬溟翁曰：“弱者先手。”溟翁曰：“蘭亭之會，賦者賦，飮者飮。今日之樂，可以歌者歌，舞者舞。吾請歌之。”仍作短歌，揮手大唱云：“滿滿酌金樽，綠酒三百杯。浩浩發長歌，意氣橫八垓。不愁夕陽盡，天風吹月來。”餘興未了，又拍案而唱云：“君平旣棄世，世亦棄君平。醉狂上之上，時事更之更。清風與明月，無情還有情。”仍破顔微笑，皓髮朱顔，真酒中仙也。東溟顧謂座中曰：“人生百年，此樂何如？不恨我不見故人，但恨古人不見我也。”嘗醉歸，馬上有詩云：“僕夫告余曰，醉何騎馬還。自知猶不醉，蒼翠見南山。”公作詩，不披觀書冊，則不能也。嘗赴友人家，主人索詩，而無可觀冊，只有案上曆書。公手閱即吟云：“二月春天雨，長安桃始華。老人無一事，來醉故人家。”《詠鶴》云：“宅有滄洲大，身惟羽族微。”《詠桃》云：“居然有相感，皮裏共丹心。”蓋公之自况也。嘗爲北評事，夜賦詩，敲推未定，聞鷄鳴，令捉鷄，數之曰：“吾詩未成，爾何敢先鳴？”仍令斬之。南藥泉有詩云：“半夜先鳴曾起舞，司晨一唱返逢嗔。長卿自是多淹思，枉殺窗前絳幘人。”嘗以式年會試，考官入試院時，當十月雷雨大作，公援筆書一絕云：“白岳玄雲一萬重，曉來寒雨滿池中。傍人莫怪冬雷動，三十三魚變化龍。”孝廟聞而嘉嘆曰：“此詩足以穰災矣。”公弱冠，已成文章。嘗問於白沙曰：“世稱林白湖文章逼古，小子所見則尋常矣。”白沙驚曰：“少年何爲此言？君之文章，地步雖大，而尚不識門戶，何敢妄論先輩乎？余少也爲北評事，往辭林公。公方病，由女奴左右扶持，垂首閉目，氣息奄奄。余不暇長語，告別欲起。林公堇能出言，曰：‘不可無別語，吾不能書，君其把筆。’遂口號云：‘元帥臺前海接天，曾將書釰醉戎氈。陰山八月恒飛雪，時逐長風落舞筵。’書畢辭退。甫出大門，已聞臯復。臨絕口號之詩豪健如此，君可侮之乎？”鄭公不覺吐舌屈膝，以此自警，且戒後生毋得妄論先輩之文矣。谿谷嘗云：“每聞鄭詩來，則有如雷霆霹靂，令人可怕。”南壺谷挽公云：“工部之詩太史文，一人兼二古未聞。雷霆霹靂來驚耳，溪谷先生昔所云。”蓋記實也。顯廟嘗下教曰：“先王常謂鄭斗卿之詩不下李長吉，而予謂其人闊於世務，不堪爲應俗宰相，可恨耳！”仍誦其“域中王亦大，天下佛爲尊”之句曰：“予外祖谿谷張公見此句，謂可與李、杜相上下，予至今不能忘。”先朝每以金宗直之未典文衡爲國朝欠事，以鄭斗卿之文章終不得以大提學書銘旌，豈不冤乎！語及東溟，又嘗求詩稿，使寫字官繕寫粉紙，以錦粧潢，置之香案上矣。其《送人遊金崗》詩云：“海上白云間，蒼蒼皆骨山。山僧飛鍚去，笑問幾時還。”俊沖閑雅，風神骨格似太白。非谿、澤所可道也。溟翁氣吞四海，目無千古，文章山斗一代。其手擘秦漢盛唐之派，可謂達摩西來獨開仙教。《詠白鷗》云：“白鷗在江海，泛泛無冬夏。羽族非不多，吾愛是鳥也。年年不與雁南北，日日相隨波上下。寄語白鷗莫相疑，余亦海上忘機者。”試看吾東古今詩人，怎敢道如此語？谿谷嘗語人曰：“余文譬如良馬，欲步能步，欲走能走，猶不免爲馬。至於君平寧蜥蜴，不失爲龍之類。”因詠《箕子墓》詩“海外無周粟，天中有洛書”之句，不覺擊節曰：“此句出人意表，不可及。”其見許如此。溟翁平生雖警語傑句，人或疵之者，必改乃已；若有譽之者，輒以物贈。爲北評事，至摩天嶺有詩云：“驅馬摩天嶺，高峰半入云。前臨有大澤，蓋乃北溟云。”不多日，傳播京洛。及還，其婦翁姜參判弘重來言：“君之北行，謂有驚人語，及聞‘摩天詩’，莫不傳笑。”公即畢戶謝客，固臥數日，更思構攛。家人知其由，往請姜公。姜公來言：“一世傳誦膾炙，吾則誤傳。”公欣然而起，指案前紋木硯匣曰：“此物欲之乎？”遂送之。公嘗言：“遊關東，見厓上有題云：‘青天釰戟云間峰，白日雷霆石上瀑。’語甚佳，而不得終篇。又恨其名之不傳。黃磵冷泉石上有一題云：‘當時駕鶴是吾家，一笛重來歲幾多？堪恨人間風雨窗，八區青石半消磨。’似是曾經縣宰者之詩，諷寓可詠，而不知誰氏之作，可恨！”\n蔡希庵彭胤，自京還鄉，歷訪李松谷瑞雨於良才村墅。松谷以詩相問云：“問君何日還？”蔡云：“十五月當彎。”松云：“此言誰證者？”蔡云：“前有清溪山。”蔡有故，過期而還。李白：“君旣失期，以詩贖過後，可許入座。”仍以前韻演成四韻，蔡隨呼隨應，其一聯云：“明月何心生魄早，青山無恙舊盟還。”李嘆其精敏。肅廟賜宴湖堂，諸臣宴酣，命禁吏搜席上諸詩以來。蔡詩云：“洋洋仙樂下天扉，童騃微臣荷聖私。平生不識君王面，一夢尋常繞玉墀。”蓋通籍未久也。特下備忘“蔡彭胤愛君之意溢於辭表，特爲引見”。一世榮之。後蔡監藍浦，鄰倅出示所畜之姬，蔡贈詩云：“造物向人偏厚薄，使君兼有我全無。”蓋鄰倅偕老而又畜妾，蔡喪室而無妾也。後以承旨遆襄陽入京，即景廟因山前日也。都監差挽章製述官使之即日製進，援筆立就二十韻排律，有云：“青邱檀再降，玄德舜齊升。”呈於都監，總裁官李雲谷先到見之，趙相泰億後至。李手掩職名而謂趙曰：“公每以詩鑑自詡，此何人作也？”趙讀至“青邱檀再降”之句曰：“必是蔡彭胤之作也。檀君降生於戊辰，而大行誕降亦在戊辰，事親切而無痕露，今世非蔡則無能爲此者也。”雲相深服。\n西坡補蔚珍時創涵碧亭，瀟灑景致，與竹西樓相甲乙。榜軒楹曰：“騎牛過者勿禁，携酒來者勿禁。”嘗醉坐軒上，有過客犯馬，拿至詰之。客自稱許進士奎，而不服罪，請以詩贖之。即命四韻，曰：“若能速制，非徒免罪，佳餚美酒可得盡歡。”許援筆立就云:“涵碧亭前促客鞭，行人枉說主人賢。斵開厓廣千尋翠，收拾松篁十里煙。豈料巖威遽觸犯，卻教歸路反遷延。華陰不有青蓮供，安得風流萬古傳？”詩成徑起欲去，公迫挽登亭，禮待甚加，請留同賦。使通引田天錫執筆口占云：“含風溪水綠漣漪，政是仙槎落日時。留客詞人欲投轄，貪程客子怯題詩。升沉自隔青雲路，意氣相傾白玉巵。特地勝遊難賦得，樽前落筆故遲遲。”公和云：“江亭蒲瀟枕清漪，□□□□□□□。豈向縣前容走馬，不妨樓上許題詩。松煙竹翠搖吟筆，溪雨山風落酒巵。莫道雲泥便長隔，摶風九萬未應遲。”許留數日，求去不得，無計脫身，乃曰：“吾得詩一支云‘高山壓後天無北’，公若不即屬對偶，勿復留我。”公未即對，許拂衣而去。公便令人追許曰：“我已得之，君其勿去。”許近前問，公曰：“‘大海當前地盡東’，非對而何？”許不得已，更留數日。\n林白湖於湖南路，時維仲春，有鄉生輩作煮花會，方呼韻賦詩。白湖著弊陽，衣藍縷，直趍而前曰：“行人饑甚，適值盛會，願沾餘瀝。”諸措大辛苦吟詠曰：“吾輩方作風月，汝何唐突，亂我佳思？”白湖曰：“所謂風月者，何謂也？”答曰：“風月者，乃觸物起興，寫出即景者也。汝能解字否？”白湖曰：“文字則余何敢解，當對以俚語。措大須以文字記之。”隨言隨書，便成一絕。其詩曰：“鼎冠撐石小溪邊，白粉清油煮杜鵑。雙箸挾來香滿口，一年春信腹中傳。”韻則座上韻也。諸生大驚問名，而迎之上座，僕僕謝罪。權石洲詩名滿世，兒童僕隸皆識名字。嘗避雨於鄉村，鄉生輩會飮賦詩。石洲進拜席末，座中問：“爾是何人？”權曰：“鄙生無與文武，只業販貨，將往萊州，適值盛會，倘沾殘瀝以潤饑腸。”諸生方把杯吟哦，謂權曰：“爾能知此味乎？”權曰：“若余貧賈，安能知？不審諸公吟哦有甚意味？”諸生曰：“此乃觸物興起，模寫風景。蓋詩中之活畫。”一人誇其所作曰：“我之此作，雖李白必讓一頭。”一人曰：“我之此句，實杜甫所未發者。”一人曰：“吾詩恐折也。”左右曰：“何謂也？”其人曰：“觀夫木乎？至高則爲風所折。吾詩甚高，故恐折也。”相與抵掌，較其優劣，因與石洲酒曰：“爾雖不文，須以俗談作句，以發吾輩一粲。”石洲飮訖，即依座中韻而作一絕曰：“書釰以來兩不成，非文非武一狂生。他時若到京城問，酒肆兒童盡誦名。”諸生覽畢曰：“怪哉！怪哉！爾能做此，誠不偶然。”一人笑曰：“詩則佳矣，爾名有誰知之？”一人進前曰：“公非權某乎？”公曰：“然。”諸生相顧驚愧，下席羅拜。噫！自古賢人達士，潛光玩世者多，而莫有辨於驪黃牝牡之間，其不爲鄉生之待兩公者，幾希矣！\n李芝峰晬光嘗舉徐四佳《蔚山東軒》詩云“樓敵岳陽天下一，地鄰蓬島海中三”及安判書琮《秋軒》詩“搖波散作東坡百，對影真成李白三”以爲佳句。近世李亶佃詩云：“三影月中誰李白，一毛天下盡楊朱。”亦是絕妙好對。\n永興人金旻有才女，試教文字，一覽輒誦。稍長，或賦詩，亦善占。適德源人朴悌章。嘗在夫家寄其父詩曰：“之子于歸家室宜，思親一念自難持。雙城此去舂糧地，車馬僕從孰借之。”又贈其夫詩云：“臘月初三夜，殘燈挑兩悲。文君多病日，李白遠行時。北路雲千里，南天海一湄。歸期應不遠，何必苦相思。”\n庚春谷纘洪性明敏，自少以國棋稱，又能詩酒。嘗乘酒口號，次李白韻曰：“漢水作酒池，快若長鯨飮。然後吾事畢，死去即甘寢。君看浮世上，萬事邯鄲枕。”又《題寧遠祖大壽牌樓》詩云：“受鉞他時異數存，全遼書蜀大軍門。勳庸家世三爲督，罪戾邱山百不原。生入實慚班定遠，死歸何說趙公孫。天書未滅黃金字，寂寞前朝國士恩。”祖大壽故宅門前有三石樓，制極精緻。高可四五丈，前面刻“四世元戎”四大字，且以細字書其祖子孫四世官職勳閥。"
  },
  {
    "type": "poet_entry",
    "poet_name": "金瑗根",
    "poet_background": "金瑗根（1872——？），長於東洋史研究，今存《海東華苑》《海東樂譜》《詩史》等。",
    "poems": "石洲、東岳爲知己，又齊名，實難優劣。七言律權固每讓於李矣。至若五言律古七言絕古，李亦不可當。李嘗自評曰：“若以三國人才論之，吾其爲司馬氏矣。”且贈權詩曰：“吾友永嘉子，今時諸葛侯。”則必以孔明歸石洲也。石洲詩如《忠州石》、《天何蒼蒼》、《君不見》於七古古意諸篇，五古及五律中奇妙者，皆李所不及。東岳七律中“六月龍灣積雨晴”，“春深官柳綠勝苔”二詩，非但權所不及，亦可以壓一世而集大成矣。我朝之有權李，如唐之李杜，明之滄弇。而李之慕權，又如子美之於太白，元美之於于鱗。少時作詩，不就正於權則不放示人。及聞枉死作詩，其一聯曰：“浩蕩神農藥，蕭條大禹謨。”又過城東殞命處有唫曰：“行過郭東花落處，古人詩骨至今悲。”可謂一字一淚。\n東溟晚出，莫有張抗之者。谿谷每云：“聞鄭詩來則有如雷霆霹靂，令人自怕。”自寫其警句於壁上而觀之。孝廟潛邸時，亦以“天山月出海云深”之絕句附壁省覽。五律七絕皆其所長，而至若七言歌行則仿佛李杜，我國前古所未有也。行文麗文亦奇健可畏。\n（以上材料均見《詩史》）"
  },
  {
    "type": "poet_entry",
    "poet_name": "曹兢燮",
    "poet_background": "曹兢燮（1873-1933），字仲謹，號嚴棲、深齋。今存《巖栖集》。",
    "poems": "《黃溪瀑用太白廬山韻》：近疑飛雪遠疑煙，千尺巖傾一道川。應有道人橫玉笛，長風吹破泬寥天。（《巖栖集》卷二）\n《次太白紫極宮感秋詩二首》：余於丙午秋在金溪校西山先生文集，見有次紫極宮感秋詩二首，爲之斂袵三復。蓋先生平日爲詩不多，而獨此爲疊韻，豈其憂深思遠，不自覺其言之溢歟？然當時私竊計其犬馬之齒，去先生作詩之期，尙有十五六年，意謂誠能以先生之所自勵者，蘄嚮而鞭策之，至時庶幾其無大咎矣。光陰忽忽，遽有今日，無論志業之無毫髮加於前時，而尤悔之積，乃有不可勝數者。因讀先生之詩，重爲之戚戚然，謹次其韻，以諗同志，以爲胥戒交勉之資云。\n秋氣何方來，蕭蕭撼窗竹。白雲忽橫天，明月光可掬。溪壑生新姿，蟲蟬破幽獨。云胡百感嬰，展轉不能宿。昨非已自知，來是詎當卜。靜觀萬物理，而無往不復。坦途車易摧，安流舟易覆。惟存戒懼心，險路亦自熟。\n少日不自量，功名期汗竹。用舍行藏間，卷舒同一掬。出乎憂當先，處焉樂能獨。閩洛有津筏，洙泗有歸宿。五十尙無聞，頭顱已可卜。煌煌抑戒詩，中夜起三復。譬如爲山功，重將一簣覆。嘉穀種雖晩，時至亦皆熟。（《巖栖集》卷五）\n《重刊益齋先生文集序癸亥》：高麗李文忠公益齋先生所著詩文集十卷、《櫟翁稗說》四卷，舊有板本，歲久而刓，且其編類未整，字多訛失，世之學者旣鮮得讀，而讀者又病其然。滄江金公以先生之文，天下之所當傳，亟宜校正而不可任其泯亂也，於是屬少友王君原初參校，因勸以刊，而令兢燮序之。兢燮眇然末學，何足以爲先生役，而感金公之意，且以托名卷端爲榮幸，則輒敢不辭而書之曰：夫功業、文章、名節、福澤，此數者古今之所同願，而世未有兼得而全備者。故蕭、曹、房、杜，號稱賢相，而無與於製作；遷、固、白、甫，擅史才，明詩道，而不見於施爲；孔光、胡廣，保全榮祿，而有玷於名論；子壽、敬輿，進忠斥奸，而終罹於禍網。此所謂天亦有所分予，而物莫能兩至者也。嗚乎！若先生者，殆天之所命歟？不然，何其兼全於數者，而無一之或虧也？蓋先生夙承家學，早闡巍科，名聲已溢於國中。旣又從王燕、吳，奉使秦、蜀，覲舊君於西番之地，其出於揮灑謳吟之餘者，淋漓鏗鏘，感慨悱惻，中州學士鉅公無不瞠然而推轂，則有以鳴國家之盛矣。三修國史於家，雖其草皆逸於燹，不能全完，而筆墨之簡潔，議論之精確，足以爲一代之鉅作矣。四登相府，雍容密勿，雖未有宏謨偉績之表著，而社稷安固，實有賴焉。當國家多故，君臣父子之間，忠逆邪正之際，進則身危，退則名敗，而獨能不激不隨，周旋懇扣，以收回天之功。及夫權倖用事，則又能見機色舉，超然無所累，識賊盹之爲凶而戒王勿近，抵觸忌諱，挑撥禍機，而君不以爲忤，彼亦未敢別加非橫，竟以完名大壽，令終於安樂。嗚乎！此天所以獨厚先生，爲東邦數千年名相、文苑合傳之一人，而非向之漢唐以來諸人所能及者，不亦休乎偉哉！或者以史傳稱先生不喜程朱理學爲可疵，然觀《稗說》中《對德陵問一條》，及《則天陵詩跋》《崔春軒墓誌》等作，則先生未嘗不重理學，尊程朱，而第未有所闡發爾。其後牧圃陶冶諸公，繼踵而興，倡明文敎，論其淵源，未嘗不及於先生，則史傳之言，其又足信也歟！不肖自童年知愛先生之文，而師慕其爲人，故因序集而並及此，蓋所謂誦其詩，讀其書，而又論其世者，竊不自知其爲僭且贅云。（《巖栖集》卷十九）\n《秋色亭記》：達城西梅谷之里，負坎之原，有封焉，曰故禮曹判書月坡李公之墓。後孫相惪與舜炯、枝炯等謀諸族人，即其傍築齋舍若干楹。旣成，請名與《記》於余，而以許性齋李晩求諸公所撰狀碑爲之徵。蓋公之先，自父祖已上，累世爲名卿，逮公之仕，當世、文兩朝時，出入經幄，頗有啓沃之益。及端廟遜位，以宗伯稱疾，退居於大丘，混跡農圃以終。嘗有詩曰：日暮秋色遠，何處望夫君？蓋懷故主之作，而有無限感慨之意。余用其語，名之曰秋色亭。夫秋之爲色也，泠然以清，窅然以逈，肅然以栗，故古之人每有寄怨興哀於江潭墟墓之間，則必以秋色言之，如屈原、李白皆然。今夫錦江之上，清泠之浦，固秋色之所在，則遠而望之可也。若乃是墓是齋，在子孫密邇之地，何秋色之可望哉？則胡不觀於屈子之賦乎？曰：“帝子降兮北渚，目眇眇兮愁余。嫋嫋兮秋風，洞庭波兮木葉下。登白蘋兮聘望，與佳期兮夕張。”其曰“目眇眇兮愁餘”則遠矣，而乃曰“與佳期兮夕張”，是欲陳設帷帳，迎而享之也，則何近之如之？蓋秋無處不在，遠之則可望，近之則可期。望而不期，則止於虛曠；期而不望，則流於媟慢。一一期之間，神人之道盡矣，秋色之義著矣。公當日之思君也，後孫今日之思祖也，形雖異而情則一也。請以此爲《秋色亭記》。（《巖栖集》卷二十二）"
  },
  {
    "type": "poet_entry",
    "poet_name": "金秉宗",
    "poet_background": "金秉宗（1871—1931），曾講學苕溪之上。今存《秀山集》。",
    "poems": "《奉和芝川族叔星洛次李白紫極宮感秋韻》：阿叔勵晚節，修姱堪媲竹。休歎鳳凰飢，瑯玕盈在掬。百代秋聲感，未必古人獨。伊昔四方志，歛焉指歸宿。君子修之吉，何庸稽太卜。歲甲回大衍，節度戒迷復。視後亦猶今，愧我傎且覆。媺哉知非訓，要與講之熟。（《秀山集》卷一）"
  },
  {
    "type": "poet_entry",
    "poet_name": "金奎煥",
    "poet_background": "金奎煥（1871—1954），字南一，號錦西。以德行著稱於時。今存《錦西遺稿》。",
    "poems": "《月夜憶李太白》：中霄看月憶青蓮，住事悠悠欲問天。斗北朝陽鳴似鳳，江南秋雨蛻如蟬。唾珠流落空三復，顏色然疑攪一眠。想像當年行樂處，尋常酒價幾多錢。（《錦西遺稿》卷一）"
  },
  {
    "type": "poet_entry",
    "poet_name": "金世欽",
    "poet_background": "金世欽（1876—1950），字景天，號笑窩。今存《笑窩集》。",
    "poems": "《和李白紫極宮韻》：秋風萬里來，亂我庭前竹。遊者最先聞，有淚暗盈掬。徘徊歲將闌，無以慰幽獨。優遊何所業，久矣兹宿宿。悲吟宋玉賦，聊買君平卜。庶幾進前修，勉旃其初復。行行遵大路，視彼前車覆。山中盍歸來，鷄肥白酒熟。（《笑窩集》卷一）"
  },
  {
    "type": "poet_entry",
    "poet_name": "宋基植",
    "poet_background": "宋基植（1878—1949），字鞏弼，號海窗。曾因參加“三一運動”而入獄。今存《海窗集》。",
    "poems": "《步李白紫極宮韻》：秋風吹滿樓，襟期寒如竹。欲寫倍達史，菊露盈我掬。魚直無下落，曉月人坐獨。匹夫與有貴，林下非歸宿。泰山從塵合，不必問筮卜。孚缶來他吉，天理好往復。棋局那無手，舊枰己傾覆。杞憂勞無力，只有甕𥮅熟。（《海窗集》卷一）"
  },
  {
    "type": "poet_entry",
    "poet_name": "沈鍾煥",
    "poet_background": "沈鍾煥（1876—1933），字孟雷，號守岡。今存《守岡文集》。",
    "poems": "《乙巳秋陪晦堂張先生錫英游黃瀑分李白廬山詩韻得九字》：晚生窣窣無聞甚，自分躄躄空堂守。願言膏秣從大方，奈無甘白和采受。南州形勝古猶今，每欲攀躋無與耦。採玉登山山臲卼，探珠臨水水深黝。會到今秋天氣清，仙侶愬呼同耆耈。褒衣博帶共聯翩，行路猶知記誰某。煙云魚鳥都領略，一破湖山寂寞久。銀臺學士果齊翁，憂道傷時到皓首。吾林拇擘晦堂老，障回倒瀾奮雙手。以余朱蒙觀感多，十分頂鍼受春厚。大冶鎔鐵能成器，良工需材不棄朽。爲學須知大關鍵，此理昭明肇判剖。天雨幸惜一日寬，精采盈盈動窮篰。哨壺乘矢禮數備，君子其爭非勝負。威儀秩秩更嚴肅，雅歌關葛與鹿壯。嶺路艱關同努力，次取奇觀前頭有。習習風飆兩袂舉，怳如擺脫六塵臼。谷谷長林紅樹溪，家家九月黃花酒。英彥濟濟如云集，樓臺處處開林牖。線路逶迤霞轉束，石劍參差斷崖陡。望之錯愕更相訝，真面銀河倒林阜。乾璇坤共回轉，雪獅雷龍會相吼。大化陶勻於此極，周遭排置誠非偶。慳秘深山不自衒，古今籍籍世人口。三山仙子不可見，洞天㵳泬風颼飗。晦堂丈人三歎息，濯足濯纓洗汙垢。忍覩觀裳將變夷，世道蹉跎届陽九。一部春秋無地讀，斗膽輪囷腔血嘔。但願頫賜以箴誨，庶使迷生寡悔咎。土鼓瓦缶不成音，堪愧瓊篇貂續狗。（《守岡文集》卷一）"
  },
  {
    "type": "poet_entry",
    "poet_name": "金寗漢",
    "poet_background": "金寗漢（1878—1950），字箕五，號及愚齋、東江。歷任侍講院侍從官、龍仁郡守、楊根郡守、秘書院丞等職。今存《及愚齋集》。",
    "poems": "《李白問月圖》：謫仙標格脫風塵，良夜停杯悵望頻。試問青天孤月色，頭番仰見是何人。（《及愚齋集》卷七）"
  },
  {
    "type": "poet_entry",
    "poet_name": "李敎文",
    "poet_background": "李敎文（1878—1958）初名教爟，字鳴璿，號止齋。今存《止齋集》。",
    "poems": "《七月旣望夜遊道川江上用李白鳳凰臺韻》：與子相期旣望游，武陵今到泛中流。江沙月照明翻雪，堤柳陰凝翠壓舟。雁聲點點來新嶼，鷺夢閒閒做夕洲。露下夜深豪興發，纔傾一酌銷千愁。（《止齋遺稿》卷一）"
  },
  {
    "type": "poet_entry",
    "poet_name": "柳晟",
    "poet_background": "柳晟（1878—1963）字道洪，號春汀。今存《春汀遺稿》。",
    "poems": "《別南竹鳳山二友次李白韻》：强將薄酒送君行，驛路斜陽落木聲。半夜相思終不寐，吳州明月一般情。（《春汀遺稿》卷一）"
  },
  {
    "type": "poet_entry",
    "poet_name": "李鉉鬱",
    "poet_background": "李鉉鬱（1879—1948），字輔卿，號東庵。曾受學於俛宇郭鍾錫、晦堂張錫英等。今存《東庵集》。",
    "poems": "《丁卯歲余年四十九庚友李道惟鍾弘用李太白紫極宮韻見寄忘拙奉和》：讀書未成名，學圃裁花竹。竹間抱病膝，花裡嗅花掬。舉世事奔競，無人知幽獨。南方有故人，矻矻成老宿。身窮文益進，尚友追言卜。憐我歸無聞，警喻時往復。如今又寄詩，旨義殊反覆。諒君究心學，存養要純熟。\n剛止西山薇，湛斯東海竹。滴露空濡筆，采莖不盈掬。歸來欲餔糟，奈愧楚酲獨。平生學古人，至今迷歸宿。不願伯休樂，不願君平卜。惟願抱還經，佇竢皓天復。吾家自有緒，抽尋戒墜覆。且當加歲月，怡然日就熟。（《東庵集》卷一）\n《鼎巖樓逢尹子寬炳豐李子彥永基盧主事奎東用李白鳳凰臺韻》：蒸炎不得沮吾遊，醉上新樓俯碧流。諫議清名猶短碣（樓有宋諫議大夫余善才碑），蓉齋文雅已荒邱（樓本聚遠樓故址，而蓉齋李公常游聚遠）。汾山縹緲蒼云外，巴樹依俙落日洲。江北高人遲暮到，殘杯猶喜散衿愁。（《東庵集》卷二）"
  },
  {
    "type": "poet_entry",
    "poet_name": "李鍾弘",
    "poet_background": "李鍾弘（1879—1936），字道唯，號毅齋、求溪。曾與田愚、郭鍾錫論性理之學。今存《毅齋集》。",
    "poems": "《次李太白紫極宮韻寄李普卿鉉郁二首》：千古此心妙，昭昭帛與竹。擴而塞宇宙，斂焉不一掬。此理人所同，聖人非得獨。讀而反求身，不患無歸宿。嗟吾究心學，形役非素卜。鬢華已知非，茫茫不知復。操存豈無術，如手反而覆。從今矜持去，久後至純熟。\n搖落空山裏，秋風鳴林竹。大讀風泉詩，腔血滿雙掬。達可兼天下，胡此窮善獨。白眼睨山東，朱鶉醉鼾宿。周社化邱墟，魯章盡牲卜。氣機相推遷，豈無七日復。月虧必受圓，器滿宜招覆。猶有伏波志，寒講釰熟。（《毅齋集》卷一）"
  },
  {
    "type": "poet_entry",
    "poet_name": "黃復性",
    "poet_background": "黃復性（1880—1933），字乃初，號惺齋。今存《惺齋文集》。",
    "poems": "《憂病羈苦之中賤齒已及四十九算謹用先考集中次李白紫極宮感秋韻述懷》：援宅八沂園，園東佈花竹。物色舊留情，幽香動盈掬。愁來夜轉永，感秋知我獨。主公垂眷厚，一榻交臂宿。萬事分已定，肯向瞽史卜。但恐信義虧，誓言終難復。潛居觀大運，風波自翻覆。眼前經濟寬，郊原歲幸熟。（《惺齋文集》卷一）"
  },
  {
    "type": "poet_entry",
    "poet_name": "安鍾和",
    "poet_background": "安鍾和（ 1885—1937），字禮叔，號約齋。今存《約齋文集》。",
    "poems": "《次李白紫極宮感秋詩韻》：李白四十九歲作紫極宮感秋詩，其後蘇、黃皆次之。余亦居然到此齡矣。光陰易逝，無成，歎而次其韻。\n歲晏誰與晤，惟有南山竹。瑯玕鳳不啄，摘之盈我掬。不畏霜風惡，只自媚幽獨。流光不少留，抱書同云宿。萬事有前定，奚用問龜卜。蘧瑗覺前非，一言宜三復。只可勵素操，不須憂翻覆。籬下掇黃花，山中酒初熟。（《約齋文集》卷一）\n《趙汝聲劍雷宅夜飮用李白韻》：二日寒泉遊，一宵君家飮。胸懷萬丈長，輪菌不成寢。漫漫窗不曙，搔首百轉枕。（《約齋文集》卷一）"
  },
  {
    "type": "poet_entry",
    "poet_name": "金濟學",
    "poet_background": "金濟學，生平事蹟不詳。今存《龜庵集》。",
    "poems": "《漫吟》：此翁非不愛吟詩，語不驚人故不爲。李杜韓蘇都拾去，江山風月更靡遺。懦夫堪笑能扛鼎，高手方稱弗著棋。安樂窩中太平老，臥看屏畫走藏兒。（《龜庵集》卷三）"
  },
  {
    "type": "poet_entry",
    "poet_name": "金錫翼",
    "poet_background": "金錫翼（1885-1956），字允敬、鴻漸。今存《心齋集》《槿域詩話》。",
    "poems": "緒言：三代以後，風雅頌旣亡，而一變爲楚辭體，二變爲西漢五七言體，三變爲魏晉行歌雜體，四變爲永明體詩律體。皆因時代變遷，詩體隨以變動，而亦因作者之性情有差異也。建安末，始於曹子建父子，以劉幀、王粲等羽翼，成立悲壯慷慨之體。至東晉末期，陶淵明以閑淡古雅之調，爲詩家冠冕。其後南朝諸子流於滛靡浮華，未免斯道之沉衰也。及至盛唐，文運勃興，有旭日中天之觀，於是大詩人輩出，和鳴鏗鏘，諸體大成，斯謂詩之最盛時代。而其中李白、杜甫，斯二人特出時期之詩聖也。然李詩不無才高難學之感，則學唐詩者宜取杜詩，實際用心也。其後至於晚唐，有一種西崑體李商隱主唱出，而麗靡浮華之風盛行，詩體又一變。至宋作者甚多，然皆以散文作詩，議論釋詩，雖有工妙之處，而唐人之含畜不盡、忠厚悠遠之聲韻風格消盡無餘矣。其中惟蘇軾、黃庭堅二大家，出以禪悟馳騁之格，具備萬象，而自成一家。所謂蘇黃體出而詩體又一變。明清諸子之清新秀朗，頗多驚人眼目處。元氣衰弱，其不及唐人之風韻遠矣。\n我東漢詩之發端，始於箕子之《麥秀歌》。其後如四郡時代《公無渡河》詩，高句麗初期《黃鳥詩》之類，皆備漢詩之風韻。至高句麗末期乙文德之《贈于仲文》詩，新羅中葉真德女王之《織錦詩》，體裁完全。及至新羅末期崔志遠，詩之諸體大備，遂爲東方文學之元祖。知常之清麗，李仁老之婉轉，李奎報之工妙，李齋賢之老健，李穡之雄渾，鄭夢周之清高，李崇仁之溫藉，皆爲我東詩家之冠冕。入於本朝，金宗直始唱之，朴誾、李荇則以其鏗鏘希音大鳴於文壇，崔慶昌、白光勳、李達以三唐名高一時，許篈之燦爛光彩驚人眼目，女流詩人如蘭雪軒許氏之脫灑艷麗飄飄如仙人氣像，其外如崔岦之矯健，車天輅之敏富，李好閔之婉麗，權鞸之雅健，柳夢寅之奇崛，皆名高當世之詩家也。金尚憲之清高聲律爲中國詩人王漁洋嘆服，中葉以後，有李德懋、柳得恭、朴齋家、李書九四家，出以奇警嶄新之體，別開門庭，而申緯之清新、姜瑋之雋逸風韻，各自成立大家。近世金澤榮滄江、黃玹梅泉二家作，而一則雄健，一則古雅，破詩壇之寂寞。時己巳冬，一笑道人識。\n登州聞擊柝     清陰金尚憲\n仁祖丙寅，清陰以謝恩使赴北京，作《朝天錄》，大爲中國人士敬服。中國翰林侍讀學士李康先作序曰：“識趣高邁，襟懷寥廓，有工部之深思而不湮於排鬱，有謫仙之瀟灑而不流於狂肆，有五柳之澹蕩而不淪於寂寞。至其音律之鏗鏘，對偶之金石，大有聲振林木響遏行雲之致。其所以鼓吹我文明之化，而光寵其主之休命者，豈淺鮮哉？”李翰林之期待於清陰，亦不偶然矣。\n擊柝復擊柝，夜長不得息。何人寒無衣，何卒飢不食。萬家各安室，獨向城上宿。豈是親與愛，亦非相知識。自然同胞義，使我心肝惻。\n（以上材料均見《槿域詩話》）"
  }
]